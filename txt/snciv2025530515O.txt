======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 16857/2021 R.G. proposto da:
TRAPANOTTO SALVATORE, elettivamente domiciliato in
BARCELLONA POZZO DI GOTTO VIA T.C. ACRODACI 74 DOMICILIO
DIGITALE, presso lo studio dell’avvocato VERDERICO NICOLA
(VRDNCL64H21F400M) che lo rappresenta e difende
-ricorrente principale,
controricorrente al ricorso incidentale-
contro
AGENZIA DELLE ENTRATE, domiciliata in ROMA VIA DEI
PORTOGHESI 12, presso l'AVVOCATURA GENERALE DELLO STATO
(ADS80224030587) che la rappresenta e difende

--- Pagina 2 ---

-ricorrente incidentale,
controricorrente al ricorso principale-
RISCOSSIONE SICILIA SPA
-intimata-
avverso SENTENZA di COMM.TRIB.REG. DELLA SICILIA depositata
il 14/12/2020, recante il numero 7325/2020/02.
Udita la relazione svolta nella camera di consiglio del 15/10/2025
dal Consigliere SALVATORE LEUZZI.
FATTI DI CAUSA
Con ricorso depositato in data 16 aprile 2015, Trapanotto Salvatore
impugnava dinanzi alla Commissione Tributaria Provinciale di
Messina la comunicazione preventiva di iscrizione ipotecaria n.
2957521500000107, notificata il 30 gennaio 2015, nonché le
cartelle e gli avvisi di pagamento presupposti, per un importo
complessivo di € 5.761.815,85, relativo a imposte (IVA, IRAP,
IRES), interessi e sanzioni riferiti agli anni d’imposta dal 2008 al
2011.
Il contribuente deduceva l’omessa notifica delle cartelle sottese alla
comunicazione impugnata, nonché l’assenza di un autonomo
accertamento della responsabilità solidale ai sensi dell’art. 36 del
D.P.R. n. 602/1973, in quanto le somme richieste erano riferibili
alla società Autoaffari Triffiletti S.r.l. in liquidazione, della quale egli
era socio liquidatore.
La Commissione Tributaria Provinciale accoglieva il ricorso,
ritenendo illegittima l’iscrizione ipotecaria per difetto di notifica
delle cartelle e per l’assenza di un atto motivato di accertamento
della responsabilità del liquidatore, condannando l’Agenzia delle
Entrate al pagamento delle spese di lite.
2 di 8

--- Pagina 3 ---

La Commissione Tributaria Regionale della Sicilia, Sezione staccata
di Messina, con sentenza n. 7325/2020/02, ha rigettato l’appello
dell’Agenzia delle Entrate, confermando l’illegittimità dell’iscrizione
ipotecaria: a fondamento della decisione ha sottolineato che, al
cospetto di un debito oggetto di accertamenti esecutivi nei
confronti  della sola società, l’amministrazione non può avviare la
riscossione nei confronti del liquidatore, né può compiere altre
attività funzionali all’esecuzione, come l’iscrizione ipotecaria, ma
deve procedere ad emettere autonomo avviso di accertamento nei
confronti del liquidatore, volto a contestare e accertare la sua
responsabilità, laddove nel caso in esame l’Agenzia non ha provato
- e neppure affermato - di aver indirizzato al liquidatore alcuna
cartella di pagamento o avviso di accertamento. Con la sentenza,
tuttavia, il giudice d’appello ha disposto la compensazione delle
spese del giudizio di secondo grado, sul presupposto della “astratta
sussistenza di una condizione di responsabilità solidale”.
Il contribuente propone ricorso per cassazione incentrato su un
unico motivo, che illustra con memoria.
L’Agenzia delle Entrate, costituendosi con controricorso, ha
presentato ricorso incidentale, contrastato da Trapanotto con
controricorso.
RAGIONI DELLA DECISIONE
Con l’unico motivo, il contribuente deduce la violazione dell’art. 15
del D.Lgs. n. 546/1992 e dell’art. 92 c.p.c., in relazione all’art. 360,
comma 1, nn. 3 e 4 c.p.c., per avere la sentenza impugnata
disposto la compensazione delle spese del giudizio di appello,
nonostante l’integrale rigetto dell’appello dell’Agenzia delle Entrate
e l’accertata illegittimità dell’iscrizione ipotecaria.
Con il motivo unico del ricorso incidentale, l’Agenzia delle Entrate
lamenta la violazione e falsa applicazione dell’art. 11 del d.Lgs. n.
472/1997 e dell’art. 36 del d.P.R. n. 602/73, sostenendo che,
3 di 8

--- Pagina 4 ---

giusta l’art. 36 del d.P.R. n. 602/73, i liquidatori soci sono chiamati
a una responsabilità personale per il pagamento di tutte le imposte
dovute dalla società, con interessi e sanzioni, in base anche all’art.
11 del d.lgs. n. 472/97. Nel caso in esame, specifica, negli avvisi di
accertamento prodromici “è espressamente e testualmente
precisato che il signor Trapanotto, liquidatore della società
Autoaffari Triffiletti Srl in liquidazione volontaria, è obbligato in
solido al pagamento delle somme dovute”, per cui la CTR avrebbe
erroneamente ritenuto necessaria la notifica di un autonomo avviso
di accertamento ex art. 36, comma 1, del D.P.R. n. 602/1973.
Va anteposto per ragioni di ordine logico l’esame del ricorso
incidentale, il cui motivo unico non coglie nel segno e va disatteso.
Come questa Corte ha già affermato in relazione all’altro socio e
liquidatore della medesima società e in relazione ad analoga
vicenda processuale (v. Cass. n. 15580/24, erroneamente indicata
in memoria come Cass. n. 11580/24), l’art. 36, comma 1, cit. non
prevede alcuna coobbligazione dei liquidatori nei debiti tributari
della società, ma un’autonoma ipotesi di responsabilità attribuibile
ai liquidatori che non abbiano pagato le imposte del periodo della
liquidazione o dei periodi antecedenti, salva la prova del
pagamento, con le attività di liquidazione, di crediti di rango
superiore.
Come hanno recentemente ribadito anche le Sezioni Unite di
questa Corte (Cass. n. 32790 del 2023), la responsabilità di cui
all’art. 36 del d.P.R. n. 602 del 1973 è responsabilità propria, ex
lege, di natura civilistica e non tributaria del liquidatore che,
venendo meno agli obblighi che sono propri della carica rivestita,
ha utilizzato l’attività di liquidazione per l’assegnazione dei beni ai
soci oppure per soddisfare crediti di ordine inferiore a quelli
tributari che perciò sono rimasti insoluti, con l’ulteriore precisazione
che, «in materia di responsabilità del liquidatore ex art. 36 del
d.P.R. 29 settembre 1973 n. 602, traente titolo per fatto proprio,
4 di 8

--- Pagina 5 ---

ex lege, di natura civilistica e non tributaria, la preventiva iscrizione
a ruolo del credito tributario societario non costituisce condizione
necessaria per la legittimità dell’atto di accertamento emesso, ai
sensi del quinto comma dello stesso art. 36, nei confronti del
liquidatore, il quale, in sede di ricorso avverso tale avviso, potrà
contestare, innanzi agli organi della giustizia tributaria la
sussistenza dei presupposti dell’azione intrapresa nei suoi
confronti, ivi compresa la debenza di imposte a carico della
società». La medesima Agenzia, d’altronde, riconosce in ricorso che
il credito vantato, al quale afferirebbero le sanzioni, ha natura
civilistica, «che trova titolo autonomo rispetto all’obbligazione
fiscale vera e propria, costituente mero presupposto della
responsabilità stessa, ancorché detta responsabilità debba essere
accertata dall’Ufficio».
La responsabilità del liquidatore deve essere, dunque, accertata
dall'Ufficio con atto motivato da notificare ai sensi del d.P.R. n. 600
del 1973, art. 60, avverso il quale è ammesso ricorso, secondo le
disposizioni relative al contenzioso tributario ex art. 36, commi 5 e
6, del d.P.R. n. 602 del 1973, e in tale sede il liquidatore potrà
esercitare pienamente il proprio diritto di difesa, contestando la
sussistenza dei presupposti della propria responsabilità, ivi
compresa l’esistenza a carico della società di imposte dovute per il
periodo della liquidazione e per quelli anteriori. Nel giudizio
instaurato avverso l’atto motivato con il quale viene contestata la
responsabilità del liquidatore ex art. 36 del d.P.R. n. 602 del 1973,
quest’ultimo può, quindi, legittimamente opporsi anche alla
sussistenza di imposte a carico della società, al fine di escludere
l’asserito inadempimento agli obblighi connaturati alla carica dallo
stesso ricoperta (Cass. n. 32790 del 2023 cit.); ad ulteriore
conferma circa l’ampiezza del diritto di difesa del liquidatore al
quale viene contestata la responsabilità ai sensi dell’art. 36 cit., va
richiamata, sotto un profilo sistematico, la recente decisione della
5 di 8

--- Pagina 6 ---

Corte di Giustizia dell’UE (CGUE 27 febbraio 2025, causa C-277/24,
M.B., punto 56; ne fa applicazione, da ultimo, Cass. n. 19975 del
2025), secondo la quale «il carattere definitivo di una decisione
amministrativa non può giustificare una lesione della sostanza
stessa dei diritti della difesa. In tal senso, non si può ammettere
che, a causa del carattere definitivo delle decisioni adottate in esito
a tali procedimenti amministrativi collegati, l’amministrazione
finanziaria sia esentata dal far conoscere al soggetto passivo gli
elementi di prova, compresi quelli provenienti da detti
procedimenti, in base ai quali essa intende prendere una decisione,
e che il soggetto passivo di cui trattasi sia così privato del diritto di
rimettere in discussione utilmente, nel corso del procedimento di
cui è parte, tali constatazioni di fatto e tali qualificazioni giuridiche
(v., in tal senso, sentenza del 16 ottobre 2019, Glencore
Agriculture Hungary, C-189/18, EU:C:2019:861, punti 47 e 49)».
Se l’Amministrazione finanziaria vuole fare valere nei confronti del
liquidatore la responsabilità ex art. 36, comma 1, del d.P.R. n. 602
del 1973 deve, dunque, attivare nei suoi confronti un autonomo ed
originario procedimento amministrativo di accertamento ex art. 36,
comma 5, cit. (cfr. per l’analoga responsabilità, a titolo sussidiario,
dell’ex socio, Cass. Sez. U. n. 3625 del 2025); in tal caso può
notificare al liquidatore anche una cartella di pagamento, in luogo
di un avviso di accertamento, purché l’atto notificato sia
specificatamente motivato in relazione alla ragione giuridica e al
presupposto fattuale della pretesa per la prima volta azionata (al
riguardo, cfr. Cass. n. 21026 del 2024, secondo cui, in tema di
obblighi e responsabilità degli amministratori, dei liquidatori e dei
soci di cui all'art. 36 del d.P.R. n. 602 del 1973, l'avviso di
accertamento assolve l'obbligo generale di motivazione e l'espressa
previsione di cui al quinto comma dello stesso articolo, quando
l'Amministrazione individua la specifica fattispecie di responsabilità,
nell'ambito di quelle tipicamente previste, alla quale intende fare
6 di 8

--- Pagina 7 ---

riferimento ed esplicita la sussistenza di tutti gli elementi costitutivi
della medesima, come previsti dai commi 1, 2 e 3 del citato art.
36; in linea, Cass. n. 16811 del 2025, punto 17).
Nel caso di specie, non è risultato che l’Agenzia avesse notificato a
Trapanotto un avviso di accertamento personale descrittivo della
fattispecie di responsabilità a lui ascrivibile; l’Amministrazione non
ha, d’altronde, prodotto in giudizio documentazione idonea a
dimostrare l’esistenza dell’avviso in parola. Gli avvisi di
accertamento si palesano, per converso, intestati alla società
Autoaffari Triffiletti S.r.l., non al Trapanotto in proprio.
Nel caso di specie in definitiva il ricorso incidentale s’infrange
vistosamente proprio sull’assenza appurata di uno specifico avviso
personale a Salvatore Trapanotto relativo agli specifici profili della
sua responsabilità dinanzi illustrati.
Tanto premesso il motivo unico di ricorso principale è, invece,
fondato.
Ai sensi dell’art. 15, comma 2, del D.Lgs. n. 546/1992, le spese del
giudizio possono essere compensate solo in caso di soccombenza
reciproca o qualora sussistano gravi ed eccezionali ragioni, che
devono essere espressamente motivate. Questa Corte ha
incisivamente affermato che “Nel processo tributario,
la compensazione delle spese processuali, prevista dall'art. 15,
comma 2, del d.lgs. n. 546 del 1992, nel testo modificato dall'art.
9, comma 1, lett. f), n. 2) del d.lgs. n. 156 del 2015, è consentita,
oltre che nell'ipotesi di soccombenza reciproca, solo in presenza di
ragioni gravi ed eccezionali, da enunciare espressamente nella
decisione, quali la condotta processuale della parte soccombente
nell'agire e resistere in giudizio, nonché l'incidenza di fattori esterni
e non controllabili, tali da rendere, nel caso concreto, contraria al
principio di proporzionalità l'applicazione del criterio generale della
soccombenza” (Cass. 3 settembre 2024, n. 23592; Cass. 8 aprile
2024, n. 9312). La motivazione adottata dalla CTR, fondata sulla
7 di 8

--- Pagina 8 ---

“astratta sussistenza di una condizione di responsabilità solidale”
non rientra nell’alveo ora illustrato, ponendosi in urto con la norma
evocata nel mezzo di ricorso, alla luce dell’interpretazione resane
dalla giurisprudenza. Nel caso di specie, il giudice d’appello ha,
infatti, respinto integralmente l’appello dell’Ufficio, confermando la
sentenza di primo grado favorevole al contribuente, senza che vi
sia stata soccombenza reciproca e senza che siano state indicate
ragioni eccezionali idonee a giustificare la compensazione. Ciò
rende la censura meritevole d’accoglimento. Non occorrono ulteriori
accertamenti di fatto, il che postula la decisione nel merito della
causa, con l’accoglimento dell’originario ricorso di Salvatore
Trapanotto. Le spese del giudizio di appello nonché quelle del
giudizio di legittimità vanno coerentemente poste a carico
dell’Agenzia soccombente, nella misura esposta in dispositivo. Va
disposta, altresì, la distrazione delle stesse in favore del difensore
del contribuente, il quale, nel controricorso al ricorso incidentale, si
è dichiarato antistatario.
P.Q.M.
La Corte, respinto il ricorso incidentale, accoglie il ricorso
principale. Cassa la sentenza impugnata in relazione alla
statuizione concernente la compensazione delle spese e condanna
l’Agenzia delle Entrate al pagamento delle spese del grado di
appello, che liquida in euro 14.000,00 per compensi, oltre agli
accessori se dovuti, nonché a quelle del giudizio di legittimità, che
liquida in euro 16.000,00 per compensi, oltre a euro 200,00 per
esborsi, al 15% a titolo di rimborso forfettario spese generali, IVA e
CPA come per legge. Dispone la distrazione delle spese liquidate in
favore del difensore antistatario.
Così deciso in Roma, il 15/10/2025.
La Presidente
ANGELINA-MARIA PERRINO
8 di 8