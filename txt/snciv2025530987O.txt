======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

OGGETTO: Irpef, Iva ed Irap, 2011 - Accertamento analitico-induttivo - Presupposti.
ORDINANZA
sul ricorso proposto da:
Agenzia delle Entrate, in persona del Direttore, legale
rappresentante pro tempore, rappresentata e difesa, ex lege,
dall’Avvocatura generale dello Stato e domiciliata presso i suoi
uffici, alla via dei Portoghesi n. 12 in Roma;
- ricorrente -
contro
Ferretti Renzo, rappresentato e difeso, giusta procura speciale
allegata al ricorso, dagli Avv.ti Laura Pacenti del Foro di Grosseto, e
Roberto Denicolai, che hanno indicato recapito Pec, avendo il
controricorrente dichiarato domicilio presso lo studio del secondo
difensore, alla via della Giuliana n. 101 in Roma;
- controricorrente -
avverso
la sentenza n. 1982, pronunciata dalla Commissione Tributaria
Regionale della Toscana il 27.9.2018, e pubblicata il 9.11.2018;
ascoltata, in camera di consiglio, la relazione svolta dal
Consigliere Paolo Di Marzio;
la Corte osserva:

--- Pagina 2 ---

Fatti di causa
1. L’Agenzia delle Entrate procedeva a verifica fiscale nei
confronti di Ferretti Renzo, dedito ad attività di gestione di
stabilimenti balneari. Ritenuto che il reddito dichiarato non
corrispondesse a quanto effettivamente percepito, l’Ente impositore
notificava il 5.7.2014 al contribuente l’avviso di accertamento n.
T8F010400447/2014, contestando maggiori componenti positivi di
reddito, ai fini Irpef, Iva ed Irap, nella misura di Euro 67.690,83, in
relazione all’anno 2011.
2. Il contribuente impugnava l’atto impositivo innanzi alla
Commissione Tributaria Provinciale di Grosseto, proponendo
plurime censure, procedimentali e di merito, e promuoveva anche
istanza di accertamento con adesione, segnalando che la
valutazione del reddito operata dall’Amministrazione finanziaria
dipendeva da un errore commesso nella dichiarazione dei redditi.
La procedura non sortiva esito positivo. Domandava, anche
l’annullamento in autotutela dell’atto impositivo, che non era
accolta. La CTP riteneva infondate le difese del Ferretti, rilevando
ripetuti scostamenti della dichiarazione fiscale rispetto agli studi di
settore ed altre anomalie nella contabilità del contribuente, e
rigettava il suo ricorso.
3. Ferretti Renzo spiegava appello, avverso la decisione
sfavorevole conseguita nel primo grado del giudizio, innanzi alla
Commissione Tributaria Regionale della Toscana, che condivideva
le sue critiche circa la non applicabilità, nel caso di specie,
dell’accertamento induttivo. In conseguenza riformava la decisione
di primo grado, rimanendo annullato l’atto impositivo.
4. Avverso la decisione assunta dal giudice del gravame ha
proposto ricorso per cassazione l’Agenzia delle Entrate, affidandosi
a due motivi di ricorso. Il contribuente resiste mediante
controricorso.
Ragioni della decisione
2 di 6

--- Pagina 3 ---

1. Con il primo motivo di ricorso, proposto ai sensi dell’art 360,
primo comma, n. 3, cod. proc. civ., l’Ente impositore contesta la
violazione e falsa applicazione dell’art. 39, comma 1, lett. d), del
Dpr n. 600 del 1973, dell’art. 54, comma 2, del Dpr n. 633 del
1972, dell’art. 62 sexies del Dl n. 331 del 1993, come conv., e
degli artt. 2697, 2727 e 2729 cod. civ., per avere la CTR
erroneamente ritenuto l’inapplicabilità alla fattispecie
dell’accertamento induttivo, sul solo fondamento di un preteso
errore di compilazione della dichiarazione dei redditi, mentre
l’accertamento induttivo trovava legittimazione in una serie di
irregolarità riscontrate ed analiticamente indicate nell’atto
impositivo.
2. Mediante il secondo strumento di impugnazione, introdotto ai
sensi dell’art. 360, primo comma, n. 5, cod. proc. civ., la ricorrente
censura il vizio di motivazione della impugnata decisione del
giudice dell’appello, per non aver esaminato un fatto decisivo per il
giudizio ed oggetto di discussione tra le parti, perché erano
numerose le incongruenze riscontrate nella dichiarazione del
contribuente, mentre la CTR ha valutato un unico elemento,
erroneamente concludendo per l’inapplicabilità dell’accertamento
induttivo.
3. Il controricorrente ha criticato l’inammissibilità del ricorso
introdotto dall’Amministrazione finanziaria, perché le due pretese
distinte censure proposte in realtà si sovrappongono, e finiscono
per domandare un riesame nel merito del fatto processuale.
Limiti tecnici nell’esposizione del ricorso proposto sono
effettivamente presenti. Le critiche sono infatti insistentemente
ripetute e l’esposizione risulta ridondante. Tuttavia la censura
proposta, sostanzialmente una sola, è chiaramente comprensibile,
e perciò non ricorre l’inammissibilità dell’impugnativa.
3.1. L’Agenzia delle Entrate contesta alla CTR, in relazione ai
profili della violazione di legge e del vizio di motivazione, di aver
3 di 6

--- Pagina 4 ---

errato nell’annullare l’avviso di accertamento, ritenendo che non
ricorressero i presupposti di legge per procedere con
l’accertamento induttivo, in considerazione del solo presunto errore
nella compilazione di un dato nella dichiarazione dei redditi, che
naturalmente ha comportato l’alterazione di altri dati ed il giudizio
di non congruenza della dichiarazione. Diversamente, nella
prospettazione dell’Amministrazione finanziaria, si è proceduto
all’accertamento induttivo in modo assolutamente legittimo, sul
fondamento di una pluralità di elementi ulteriori, del tutto
trascurati dalla Commissione regionale. I due motivi di ricorso
presentano elementi di connessione, e possono essere trattati
congiuntamente per ragioni di sintesi e chiarezza espositiva.
3.2. Il giudice del gravame premette l’intenzione di pronunciare
in applicazione del principio della ragione più liquida, ed esamina la
questione dell’applicabilità dell’accertamento induttivo al caso di
specie. Rileva quindi che lo scostamento del reddito dichiarato
rispetto allo studio di settore dipende(rebbe) da un errore
commesso dal contribuente nella dichiarazione, che si è risolto a
suo danno. Diversamente, nella tesi del giudice dell’appello, l’Ufficio
poteva procedere nelle forme dell’accertamento induttivo solo ove
l’errore dichiarativo si fosse risolto ‘a favore’ del contribuente, e
non nel caso contrario.
3.3. La CTR male interpreta i presupposti perché possa
procedersi all’accertamento induttivo. Innanzitutto di accertamenti
induttivi ne esistono una pluralità di modelli diversi. Nel caso di
specie l’Amministrazione finanziaria ha preso le mosse, ed ha
sempre tenuto in considerazione, quanto esposto dal contribuente
nelle proprie dichiarazioni fiscali, ci troviamo quindi in presenza di
un accertamento (non induttivo puro, bensì) analitico-induttivo.
In secondo luogo, l’Amministrazione fonda il suo accertamento
non solo sullo scostamento del reddito dichiarato rispetto allo
studio di settore, unico elemento preso in considerazione dalla CTR,
4 di 6

--- Pagina 5 ---

la quale peraltro non sviluppa adeguatamente la propria tesi,
perché non riporta i dati numerici conseguenti alla correzione
dell’errore che ritiene essere stato commesso dal contribuente nella
redazione della propria dichiarazione dei redditi, omettendo di
indicare i componenti positivi di reddito dipendenti dalla locazione
di un’immobile adibito a ristorante.
Occorre allora evidenziare che l’Amministrazione finanziaria
aveva indicato una pluralità di irregolarità o anomalie riscontrabili
nella dichiarazione fiscale, tra cui il reddito costantemente negativo
dichiarato nel triennio 2009/2011, che permetteva di rilevare
l’antieconomicità della gestione (cfr. Cass. sez. V, 9.8.2022, n.
24578), oltre al fatto che i risultati operativi, con riferimento al
rapporto tra il reddito conseguito in considerazione del numero di
ombrelloni locati ed il reddito dichiarato come percepito,
risultavano non coerenti, anche in relazione all’anno 2011.
3.4. La decisione pronunciata dalla CTR risulta pertanto
largamente incompleta, perché pronuncia solo in materia di
incongruenza dei risultati di gestione rispetto allo studio di settore,
senza neppure indicare quali siano i risultati che conseguirebbero
alla correzione dell’errore commesso in dichiarazione dal
contribuente, tanto da raggiungersi la congruità, ma omette anche
di esaminare elementi presuntivi potenzialmente decisivi che da
soli avrebbero potuto indurre a ritenere inattendibile la contabilità
d’impresa, ed in conseguenza giustificato l’accertamento analitico-
induttivo dei redditi ai sensi dell’art. 39, comma 1, lett. d), del Dpr
n. 600 del 1973, e dell’art. 54, comma 2, del Dpr n. 633 del 1972.
4. Il ricorso deve essere pertanto accolto, cassandosi la
decisione impugnata con rinvio alla Corte di giustizia tributaria di
secondo grado della Toscana perché proceda a nuovo esame.
La Corte di Cassazione,
P.Q.M.
5 di 6

--- Pagina 6 ---

accoglie il ricorso proposto dall’Agenzia delle Entrate, cassa
la decisione impugnata e rinvia alla Corte di giustizia tributaria di
secondo grado della Toscana perché, in diversa composizione e nel
rispetto dei principi esposti, proceda a nuovo esame, provvedendo
anche a regolare tra le parti le spese di lite del giudizio di
legittimità
Così deciso in Roma il 6.11.2025
Il Presidente
Andreina Giudicepietro
6 di 6