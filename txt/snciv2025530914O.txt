======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Tremonti ambiente
ORDINANZA
sul ricorso iscritto al n. 17238/2022 R.G. proposto da:
CATELLA FRATELLI S.R.L., in persona del l.r.p.t., rappresentata e
difesa dall’avv. Emilio Sani in forza di procura in calce al ricorso;
– ricorrente –
contro
AGENZIA DELLE ENTRATE, in persona del Direttore p.t., domiciliata in
ROMA, alla VIA DEI PORTOGHESI, n. 12, presso l'Avvocatura Generale
dello Stato, che la rappresenta e difende ope legis;
- controricorrente–
avverso la sentenza n. 405/1/2022 emessa dalla Commissione
Tributaria Regionale del Piemonte, pubblicata il 18/03/2022, non
notificata;
udita la relazione della causa svolta nella camera di consiglio del
10/10/2025 dal consigliere Federico Lume.
FATTI DI CAUSA

--- Pagina 2 ---

1. Con cartella di pagamento emessa ai sensi dell’art. 36-bis d.P.R.
n. 600 del 1973, e relativa ad IRES per anno d'imposta 2015, l’Agenzia
delle Entrate recuperò la detassazione operata dalla s.r.l. Catella
Fratelli delle somme di un investimento per un impianto fotovoltaico
effettuato nel 2010, ai sensi dell’art. 6 della legge n. 388 del 2000 (cd.
Tremonti ambiente).
2. La Commissione tributaria provinciale (CTP) di Torino respinse il
ricorso della società contribuente.
3. La Commissione tributaria regionale (CTR) del Piemonte respinse
l’appello. In particolare, rigettata la doglianza relativa all’inutilizzabilità
della cartella ex art. 36-bis d.P.R. n. 600 del 1973 per casi siffatti,
evidenziò che alla data del 25/06/2012 l'art. 23, comma 11, d.l.
22/06/2012, n. 83 aveva abrogato l'agevolazione Tremonti ambiente
facendo salvi solo i procedimenti che alla data del 22/06/2012
risultavano «avviati»; nel caso di specie a tale data il procedimento
non era ancora stato avviato, in quanto  «la perizia era stata asseverata
solo in data successiva al 22/06/2012» il che assorbiva ogni altra
questione.
3. Contro tale sentenza la società propone ricorso affidato a tre
motivi.
L’Agenzia delle Entrate resiste con controricorso.
La causa è stata fissata, ai sensi dell’art. 380-bis.1 c.p.c., per
l’adunanza camerale del 10/10/2025.
RAGIONI DELLA DECISIONE
1. Con il primo motivo, proposto in relazione all'art. 360, primo
comma, n. 3, c.p.c., la società deduce nullità della sentenza per
violazione e/o falsa applicazione dell’art. 36-bis del d.P.R. n. 600 del
1973. La società censura la sentenza impugnata per aver ritenuto che
correttamente l’Agenzia delle Entrate aveva operato il recupero
oggetto di contestazione con lo strumento di cui all’art. 36-bis del
2

--- Pagina 3 ---

d.P.R. n. 600 del 1973, avendo riscontrato una incongruenza di dati,
cioè il riporto di una eccedenza di imposta in misura superiore a quella
risultante da quella indicata dalla società nella dichiarazione
precedente, e deduce che, per disconoscere l’agevolazione, l’ufficio
avrebbe dovuto emettere un avviso di accertamento.
1.1. Il motivo è infondato, come già ritenuto per analoghe vicende
(Cass. 15/05/2024, n. 13408; Cass. 19/07/2025, n. 20232; nonché
Cass. 21/06/2025, n. 16624, tra le stesse parti per altro anno di
imposta).
Nel caso di specie, l’amministrazione, compiendo un mero
accertamento cartolare, in base all’assetto normativo esistente al
tempo del periodo d’imposta in relazione al quale ha esercitato il
recupero, ha legittimamente utilizzato lo strumento procedimentale
dell’art. 36-bis del d.P.R. n. 600 del 1973, inviando la cartella di
pagamento alla contribuente.
Né risulta allegato che nella cartella vi fossero contestazioni di
natura meritale circa la spettanza dell’agevolazione.
2. Con il secondo motivo, proposto in relazione all'art. 360, primo
comma, n. 3, c.p.c., deduce la «nullità della sentenza per violazione e/o
falsa applicazione dell’art. 6, comma 17, della L. n. 388 del 2000 -
Violazione e/o falsa applicazione dell’art. 23, comma 7, del D.l. n. 83
del 2012 - Violazione e/o falsa applicazione dei principî di legalità e
tassatività in materia tributaria desumibili dall’art. 23 Cost. - Violazione
e/o falsa applicazione del principio del tempus regit actum». La
contribuente censura la sentenza impugnata nella parte in cui ha
ritenuto che essa non poteva fruire del beneficio di cui all’art. 6, comma
13, della legge n. 388 del 2000 per non aver prodotto, entro la data di
entrata in vigore della disposizione di abrogazione del beneficio (art.
23, comma 7, del d.l. n. 83 del 2012), e quindi entro il 25/06/2012,
una perizia asseverata che attestasse l’investimento realizzato.
3

--- Pagina 4 ---

2.1. Il motivo è fondato.
Occorre riepilogare il quadro normativo rilevante ai fini dell’esame
del motivo.
L’art. 6 della l. n. 388 del 2000 prevede, al comma 13, che la quota
di reddito delle piccole e medie imprese destinata a investimenti
ambientali, come definiti al comma 15, non concorre a formare il
reddito imponibile ai fini delle imposte sul reddito.
Il comma 15 prevede che Per investimento ambientale si intende
il costo di acquisto delle immobilizzazioni materiali di cui all'articolo
2424, primo comma, lettera B), n. II, del codice civile, necessarie per
prevenire, ridurre e riparare danni causati all'ambiente. Sono in ogni
caso esclusi gli investimenti realizzati in attuazione di obblighi di legge.
Gli investimenti ambientali vanno calcolati con l'approccio
incrementale.
L’art. 23, comma 7, del d.l. n. 83 del 2012, conv. in l. n 134 del
2012, prevede che Dalla data di entrata in vigore del presente
decreto-legge sono abrogate le disposizioni di legge indicate
dall'allegato 1, fatto salvo quanto previsto dal comma 11 del presente
articolo.
Al n. 37 dell’allegato 1 è indicato l’art. 6, commi da 13 a 19, della
l. n. 388 del 2000, concessivo dell’agevolazione in esame.
Ancora, il comma 11 dell’art. 23 citato prevede che I
procedimenti avviati in data anteriore a quella di entrata in vigore del
presente decreto-legge sono disciplinati, ai fini della concessione e
dell'erogazione delle agevolazioni e comunque fino alla loro definizione,
dalle disposizioni delle leggi di cui all'Allegato 1 e dalle norme di
semplificazione recate dal presente decreto-legge.
2.2. Questa Corte ha già evidenziato che l’agevolazione in esame è
fruibile attraverso il meccanismo della variazione in diminuzione
dell'imponibile da operare nella dichiarazione dei redditi relativa
4

--- Pagina 5 ---

all’anno in cui è stato realizzato l’investimento e non occorre un’istanza
rivolta all’amministrazione finanziaria; non esiste quindi un
procedimento attivabile dal contribuente e al termine del quale sia
previsto un provvedimento dell’amministrazione, il cui controllo sul
diritto alla deduzione è da esplicare mediante gli strumenti ordinari
dell’avviso di accertamento o della cartella di pagamento (Cass.
20/04/2023, n. 10737; Cass. 18/07/2023, n. 21034).
Proprio la mancanza di una necessaria manifestazione di volontà
nella fruizione dell’agevolazione in esame consente di ritenere a questa
Corte che il contribuente possa in ogni tempo emendare la
dichiarazione opponendosi alla cartella di pagamento emessa
dall’amministrazione in sede contenziosa così come proporre istanza di
rimborso ai sensi e nei termini dell’art. 38 d.P.R. n. 602 del 1973 (Cass.
20/12/2021, n. 40862; Cass. 16/02/2022, n. 5058; Cass. 13/04/2022,
n. 12018; Cass. 7/07/2022, n. 21526; Cass. 19/07/2022, n. 22589;
Cass. 1/09/2022, n. 25731; Cass. 15/11/2022, n. 33660; Cass.
25/11/2022, n. 34712).
Coerentemente, la stessa risoluzione resa dall'Agenzia delle Entrate
il 20 luglio 2016 n. 58/E ha riconosciuto che: La disposizione
agevolativa è stata abrogata a decorrere dal 26 giugno 2012, con
decreto-legge del 22 giugno 2012, n. 83, convertito con modificazioni
dalla legge 7 agosto 2012, n. 134. Conseguentemente, possono
beneficiare dell'agevolazione in esame gli investimenti ambientali
realizzati entro la data del 25 giugno 2012, dando rilevanza alla data
di realizzazione dell’investimento.
Si è quindi già affermato il principio per cui l’abrogazione
dell’agevolazione prevista dall’art. 6, commi 13-19, della l. n. 388 del
2000, disposta dall'art. 23, comma 7, d.l. n. 83 del 2012 conv. in l. n.
134 del 2012, non opera per gli investimenti ambientali realizzati entro
la data del 25/06/2012 (Cass. 22/12/2023, n. 35919; Cass.
5

--- Pagina 6 ---

11/02/2025, n. 3451 nonché Cass. 21/06/2025, n. 16624, tra le stesse
parti per altro anno di imposta; Cass. 19/07/2025, n. 20232. In tali
termini si sono già espresse le citate Cass. 18/07/2023, n. 21034;
Cass. 20/04/2023, n. 10737).
2.3. In una più recente pronuncia è stato puntualizzato che, in tema
di detassazione ex legge n. 388/2000, il momento di avvio del
procedimento - rilevante anche al fine di stabilire la possibilità di
accesso ai benefici pur in presenza dell’intervenuta abrogazione del
regime agevolativo disposta dall’art. 23, comma 7, del d.l. n. 83 del
2012, convertito in L. n. 134 del 2012 - è quello in cui ha avuto inizio
la realizzazione dell’opera nella quale l’investimento si concretizza; in
tal senso, deve aversi riguardo, ai sensi degli artt. 2426, primo comma,
n. 1) c.c. e 109, comma 2, lettera a), del TUIR, al tempo in cui sono
stati affrontati i «costi direttamente imputabili al prodotto» e,
correlativamente, a quello dell’effettiva consegna dei beni che
afferiscono all’intervento (cfr. Cass. 16/04/2025, n. 9918 seguita da
Cass. 18/07/2025, n. 20071).
2.4. Alla luce di tali principi, deve ritenersi quindi che abbia errato
la CTR nel dare rilevanza, in relazione all’abrogazione della misura in
esame, alla necessità di redazione di una perizia asseverata entro la
data del 25/06/2012.
3. Con il terzo motivo, proposto in relazione all'art. 360, primo
comma, n. 3, c.p.c., si lamenta «Nullità della sentenza per violazione
e/o falsa applicazione dell’art. 23, comma 11 del D.l. n. 83 del 2012 -
Violazione e/o falsa applicazione dell’art. 2, comma 8 bis, ultimo
periodo del D.P.R. n. 322 del 1998 - Violazione degli artt. 53 e 97
Cost.»; la contribuente censura la sentenza impugnata nella parte in
cui, disconoscendo la possibilità in capo ad essa di fruire del beneficio
della «detassazione ambientale» relativa ad investimenti effettuati
nell’epoca della vigenza dell’art. 6, comma 13, della legge n. 388 del
6

--- Pagina 7 ---

2000, ha violato sia l’art. 23, comma 11, del d.l. n. 83 del 2012, che
ha sancito la sopravvivenza del beneficio per gli investimenti effettuati
prima dell’entrata in vigore del detto d.l., sia l’art. 2, comma 8-bis, del
d.P.R. n. 322 del 1998, che consente in ogni caso di opporsi alle pretese
indebite dell’amministrazione.
3.1. Il motivo è fondato.
Questa Corte ha chiarito (cfr. Cass., Sez. U., 30/06/2016, n.
13378) come in tema di imposte dirette il principio di generale
emendabilità della dichiarazione sia riferibile all'ipotesi ordinaria in cui
la dichiarazione rivesta carattere di mera dichiarazione di scienza,
mentre, laddove la dichiarazione abbia carattere negoziale, il suddetto
principio non opera, salvo che il contribuente dimostri l'essenziale ed
obiettiva riconoscibilità dell'errore, ai sensi degli artt. 1427 ss. cod. civ.
In questa prospettiva è stato affermato che le denunce dei redditi
costituiscono di norma delle dichiarazioni di scienza e, quindi, possono
essere modificate ed emendate in presenza di errori che espongano il
contribuente al pagamento di tributi maggiori di quelli effettivamente
dovuti. Si è evidenziato, sul punto, che la dichiarazione affetta da errori
di fatto o di diritto da cui possa derivare, in contrasto con l'art. 53
Cost., l'assoggettamento del contribuente a tributi più gravosi di quelli
previsti per legge è comunque emendabile, anche in sede contenziosa,
attesa la sua natura di mera esternazione di scienza, dovendosi
ritenere che il limite temporale di cui all'art. 2, comma 8-bis, d.P.R. 22
luglio 1998 n. 322 sia circoscritto ai fini dell'utilizzabilità in
compensazione, ai sensi dell'art. 17 d.lgs. 9 luglio 1997 n. 241,
dell'eventuale credito risultante dalla rettifica.
Con specifico riferimento alla fattispecie legata alle vicende della
detassazione degli investimenti ambientali, si è evidenziato che la
mancata immediata fruizione del beneficio fiscale nel relativo anno di
imposta non può dirsi imputabile ad una scelta discrezionale della
7

--- Pagina 8 ---

società contribuente, bensì all'incertezza interpretativa relativa alla
cumulabilità delle agevolazioni tributarie di cui già usufruiva, con la
detassazione prevista dalla c.d. Tremonti ambiente, di cui all’art. 6,
commi da 13 a 19, legge 23 dicembre 2000 n. 388 (Cass. 27/07/2020,
n. 15982; Cass. 20/12/2021, n. 40862; Cass. 28/05/2024, n.  14889;
Cass. 19/07/2025, n. 20232 nonchè Cass. 21/06/2025, n. 16624, tra
le stesse parti per altro anno di imposta).
Ne consegue che quando l’amministrazione, a causa di errori
dichiarativi (cioè meramente rappresentativi) compiuti dal
contribuente a suo danno, pretenda da quest’ultimo somme indebite,
egli ha sempre il diritto di opporsi e di far valere la giusta imposizione.
La CTR, pur dando apparentemente atto dell’emendabilità della
dichiarazione, ha poi ritenuto preclusa tale possibilità in base alla
intervenuta abrogazione dell’agevolazione.
4. Concludendo, il ricorso va accolto con riferimento al secondo e
al terzo motivo, rigettato il primo; la sentenza è cassata e la causa è
rinviata alla Corte di giustizia tributaria di secondo grado del Piemonte,
che in diversa composizione regolerà anche le spese del presente
giudizio.
P.Q.M.
accoglie il secondo ed il terzo motivo, rigettato il primo; cassa la
sentenza impugnata in relazione ai motivi accolti; rinvia la causa alla
Corte di Giustizia Tributaria di secondo grado del Piemonte, in diversa
composizione, cui demanda di regolare le spese del giudizio di
legittimità.
Così deciso in Roma, in data 10 ottobre 2025 e in riconvocazione in
data 11 novembre 2025.
La Presidente
Maria Luisa De Rosa
8