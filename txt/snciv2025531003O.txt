======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 515/2018 R.G. proposto da:
LE STANZE DEL CASHMERE S.R.L., in persona del legale
rappresentante pro tempore, rappresentata e difesa dall’Avvocato
Tullio Elefante ed elettivamente domiciliata presso lo studio di
quest’ultimo in Roma, Via Cardinal de Luca n. 10.
– ricorrente –
contro
AGENZIA DELLE ENTRATE – RISCOSSIONE, in persona del
Direttore pro tempore, con sede in Roma, Via Cristoforo Colombo
n. 426 C/D, rappresentata e difesa dall’Avvocatura generale dello
Stato, con domicilio legale in Roma, via dei Portoghesi n. 12,
presso l’Avvocatura generale dello Stato.
– controricorrente –
Avverso la sentenza della COMM.TRIB.REG. della CAMPANIA n.
4566/2017, depositata in data 18 maggio 2017.
Udita la relazione svolta nella camera di consiglio del 23 settembre
2025 dal Consigliere dott.ssa Maria Luisa De Rosa.
Rilevato che:

--- Pagina 2 ---

1. In data 20/11/2014 l’Agenzia delle Entrate – Riscossione
notificava alla società Le Stanze del Cashmere s.r.l. il preavviso di
fermo amministrativo n. 07180201400090856000 su un
autoveicolo di proprietà, per un ammontare complessivo di €
258.191,96, in cui risultavano ricomprese quattro cartelle di
pagamento riportanti debiti di natura tributaria per complessivi €
89.886,00: la n. 071/2013/0092445644/000 notificata in data
17/06/2013 a mezzo raccomandata RR (relativa alla TARSU,
sanzioni ed interessi per gli anni d’imposta 2007, 2008 e 2009 di
complessivi € 1359,47); la n. 071/2013/0143017024/000 notificata
in data 29/11/2013 a mezzo PEC (relativa ad addizionali comunali
e regionali IRPEF, ritenute alla fonte, sanzioni ed interessi per
l’anno d’imposta 2010 di complessivi € 8625,07); la n.
071/2014/0068560904/000 notificata in data 06/05/2014 a mezzo
PEC (relativa al diritto annuale camera di commercio per l’anno
d’imposta 2011 di complessivi € 62,00); la n.
071/2014/0092029248 notificata in data 11/06/2014 a mezzo PEC
(relativa ad IRES ed IVA, sanzioni ed interessi per l’anno d’imposta
2010 di complessivi € 79.839,92).
2. Avverso il preavviso di fermo amministrativo, le cartelle di
pagamento ed i relativi ruoli esattoriali la società proponeva ricorso
dinnanzi la C.t.p. di Napoli; si costituiva anche l’Ufficio, chiedendo
la conferma del proprio operato.
3. La C.t.p. di Napoli, con sentenza n. 25040/2015, annullava il
preavviso di fermo limitatamente alle tre cartelle ritenute
irritualmente notificate a mezzo PEC, ritenendo regolare la notifica
della prima cartella tramite raccomandata RR presso la sede della
società.
4. Contro tale sentenza proponeva appello la società dinnanzi la
C.t.r. della Campania e, contestualmente, proponeva appello il
Concessionario, deducendo la regolare notifica anche delle tre
2 di 6

--- Pagina 3 ---

cartelle trasmesse a mezzo PEC; l’Ufficio si costituiva in giudizio
chiedendo il rigetto dell’appello.
5. La C.t.r. della Campania, con sentenza n. 4566/2017, depositata
in data 18 maggio 2017, rigettava l’appello della società ed
accoglieva quello del Concessionario.
6. Avverso la sentenza della C.t.r. della Campania, la società ha
proposto ricorso per cassazione affidato ad un unico motivo.
L’Agenzia delle Entrate ha resistito con controricorso.
La causa è stata trattata nella camera di consiglio del 23 settembre
2025.
Considerato che:
1. Con l’unico motivo di ricorso, così rubricato: «Violazione o falsa
applicazione dell’art. 26, comma 2, d.p.r. 602/73 e degli artt. 20,
comma 2 e 71 d. lgs. 82/2005 e degli artt. 4, 6, 22 e 23 del Codice
dell’Amministrazione Digitale (CAD), in relazione all’art. 360 primo
comma n. 3 c.p.c.», la società ricorrente lamenta l’error in
iudicando nella parte in cui, nella sentenza impugnata, la C.t.r. ha
ritenuto regolare la notifica di cartelle di pagamento attraverso la
semplice produzione in giudizio, da parte del Concessionario, della
ricevuta di consegna della PEC.
2. Il motivo è infondato.
Costituisce principio giurisprudenziale pacifico (cfr. tra tante Cass.
27/11/2019, n. 30948) quello secondo cui, con riferimento alla
necessità della sottoscrizione, in caso di notifica a mezzo PEC, la
copia su supporto informatico della cartella di pagamento, in
origine cartacea, non deve necessariamente essere sottoscritta con
firma digitale, in assenza di prescrizioni normative di segno diverso
(nello stesso senso Cass. 02/02/2023, n. 18867). Tale principio
trae fondamento dall’assunto ormai consolidato secondo cui la
cartella di pagamento non deve essere necessariamente
sottoscritta da parte del funzionario competente, posto che
l'esistenza dell'atto non dipende tanto dall'apposizione del sigillo o
3 di 6

--- Pagina 4 ---

del timbro o di una sottoscrizione leggibile, quanto dal fatto che
tale elemento sia inequivocabilmente riferibile all'organo
amministrativo titolare del potere di emetterlo. Su un piano più
generale si deve riaffermare che la mancanza della sottoscrizione
della cartella di pagamento da parte del funzionario competente
non comporta l’invalidità dell’atto, qualora non venga in dubbio la
riferibilità di questo all’Autorità da cui promana, in quanto
l’autografia della sottoscrizione è elemento essenziale dell’atto
amministrativo nei soli casi in cui sia prevista dalla legge.
2.1. Ancora, si è chiarito (Cass. 2019/30948 cit.) che - ai sensi
dell'art. 22, comma 3, d.lgs. n. 82 del 2005 (cd. CAD), come
modificato dall'art. 66, comma 1, d.lgs. n. 217 del 2017 - le copie
per immagine su supporto informatico di documenti originali
formati in origine su supporto analogico nel rispetto delle linee
guida hanno la stessa efficacia probatoria degli originali da cui sono
tratte se la loro conformità all'originale non è espressamente
disconosciuta. Più in generale, la mancanza della sottoscrizione
della cartella di pagamento da parte del funzionario competente
non comporta l’invalidità dell’atto, qualora non venga in dubbio la
riferibilità di questo all’Autorità da cui promana, in quanto
l’autografia della sottoscrizione è elemento essenziale dell’atto
amministrativo nei soli casi in cui sia prevista dalla legge, mentre,
ai sensi del d.p.r. 29 settembre 1973, n. 602, art. 25, la cartella va
predisposta secondo il modello approvato con decreto del Ministero
competente, che non prevede la sottoscrizione dell’esattore ma
solo la sua intestazione (Cass., 27 febbraio 2009, n. 4757 cui adde,
ex plurimis, Cass., 7 settembre 2018, n. 21844; Cass., 29 agosto
2018, n. 21290; Cass., 30 dicembre 2015, n. 26053; Cass., 5
dicembre 2014, n. 25773; Cass., 27 luglio 2012, n. 13461 e, da
ultimo, Cass., Sez. T, 30 marzo 2023, n. 9009).
2.2. Inoltre, sulla predetta questione di merito sono, di recente,
intervenute le Sezioni Unite di questa Corte, le quali hanno sul
4 di 6

--- Pagina 5 ---

punto chiarito che «la maggiore rigidità del sistema delle notifiche
digitali, imponendo la notifica esattamente agli indirizzi oggetto di
elencazione accessibile e registrata, realizza il principio di elettività
della domiciliazione per chi ne sia destinatario, cioè soggetto
passivo, associando tale esclusività ad ogni onere di tenuta
diligente del proprio casellario, laddove nessuna incertezza si pone
invece ove sia il mittente a promuovere la notifica da proprio valido
indirizzo PEC, come nel caso; infine, e come anticipato, «la
costituzione del destinatario della notificazione, che abbia
dimostrato di essere in grado di svolgere compiutamente le proprie
difese» (Cass. 2961/2021) sottrae rilevanza all’ipotizzata
irregolarità, avendo pienamente la notifica raggiunto lo scopo
(Cass. s.u. 23620/2018) senza alcuna incertezza in ordine alla sua
provenienza e all’oggetto dell’impugnazione esperita dalla Procura
notificante» (così, Cass., Sez. U., 18 maggio 2022, n. 15979).
2.3. Nella fattispecie in esame, la C.t.r. ha correttamente applicato
i principi testè declinati laddove ha ritenuto corretta la
documentazione prodotta a riprova dell’avvenuta notifica della
cartella di pagamento a mezzo PEC, esibendo la ricevuta di
avvenuta consegna del messaggio all’indirizzo PEC del destinatario,
rilasciata dal c.d. Gestore, nell’osservanza delle modalità del d.P.R.
n. 68/2005 all’indirizzo risultante dagli elenchi a tale fine previsti
dallaa legge.
3. In conclusione, il ricorso va rigettato.
Le spese seguono il criterio della soccombenza e sono liquidate in
dispositivo.
P.Q.M.
La Corte rigetta il ricorso.
Condanna il ricorrente a rifondere all’Agenzia delle Entrate le spese
processuali che si liquidano in €. 5.600,00, oltre spese prenotate a
debito.
5 di 6

--- Pagina 6 ---

Ai sensi dell’art. 13, comma 1-quater, d.P.R. 30 maggio 2002, n.
115, dà atto della sussistenza dei presupposti processuali per il
versamento da parte del ricorrente dell’ulteriore importo a titolo di
contributo unificato, nella misura pari a quello previsto per il
ricorso, a norma del comma 1-bis del medesimo art. 13, se dovuto.
Così deciso in Roma il 23 settembre 2025.
La Presidente
Andreina Giudicepietro
6 di 6