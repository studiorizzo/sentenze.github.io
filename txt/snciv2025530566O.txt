======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Oggetto: Plusvalenza - Art. 67, comma 1, lett. a), d.P.R. 917/1986 - Lottizzazione di terreni - Convenzione non stipulata - Mancata notifica del ricorso per cassazione - Conseguenze.
ORDINANZA
sul ricorso iscritto al n. 21181/2024 R.G. proposto da:
AGENZIA DELLE ENTRATE, in persona del Direttore pro tempore,
domiciliata in Roma alla Via dei Portoghesi n. 12, presso l’Avvocatura
generale dello Stato dalla quale è rappresentata e difesa ope legis;
– ricorrente –
contro
POLONI ANNA MARIA;
– intimata –
avverso la sentenza della Corte di giustizia tributaria di secondo
grado della Puglia, n. 1285/24/2024, depositata in data 6 aprile
2024.
Udita la relazione svolta nella camera di consiglio del 7 novembre
2025 dal Consigliere Giuliano Tartaglione.
Rilevato che:
1. L’Agenzia delle entrate notificava alla contribuente l’avviso
di accertamento n. TVM010203675, attinente all’IRPEF per l’anno
2005, contestando la mancata dichiarazione della plusvalenza
realizzata mediante la cessione di un terreno edificatorio stipulata il

--- Pagina 2 ---

3 ottobre 2005, richiedendo il versamento della maggiore imposta,
ai sensi dell’art. 67, comma primo, lett. b) del d.P.R. n. 917/1986.
Fallito il procedimento di accertamento con adesione, la Poloni
impugnava l’avviso innanzi alla Commissione tributaria provinciale di
Lecce, evidenziando che il terreno compravenduto ricadeva nel piano
di lottizzazione comunale e che, pertanto, andava applicata la lett.
a) del cit. comma primo dell’art. 67.
La CTP accoglieva il ricorso ritenendo che la convenzione di
lottizzazione era stata prevista nella delibera del Consiglio comunale
n. 127 del 30 giugno 2000, con l’individuazione dell’organo deputato
alla sua stipula; pertanto, non poteva ritenersi mancante.
2. L’Ufficio interponeva gravame innanzi alla Commissione
tributaria regionale della Puglia (poi Corte di giustizia tributaria di
secondo grado), che confermava la decisione dei giudici di
prossimità; in particolare, affermava che nella specie ‘la convenzione
di lottizzazione fosse già prevista in sede di delibera del Consiglio
comunale, per cui la doglianza dell’Ufficio appare priva di pregio
giuridico’ (pag. 4 della sentenza). Richiamava, poi, un precedente
della Suprema Corte, secondo cui ai fini dell’assoggettamento della
plusvalenza ad imposizione ex art. 67, comma primo, lett. a), d.P.R.
917/1986, non era necessaria la stipula della convenzione
urbanistica, bensì unicamente l’autorizzazione del piano di
lottizzazione; riteneva, pertanto, tassabile la plusvalenza ai sensi
della detta lettera a).
3. L’Ufficio propone ricorso per cassazione affidato ad un unico
motivo. La contribuente non ha svolto difese.
È stata, quindi, fissata l’adunanza camerale per il 7 novembre
2025.
In data 28 ottobre 2025 l’Ufficio ha depositato istanza di
autorizzazione alla rinotifica del ricorso per cassazione, atteso che
sia la notifica all’indirizzo pec del difensore, come risultante dalla
sentenza di appello, sia quella all’indirizzo di residenza della
contribuente, non erano andate a buon fine.
2

--- Pagina 3 ---

Considerato che:
1. Va, preliminarmente, delibata l’istanza di rinnovazione della
notifica del ricorso, proposta dall’Ufficio.
Dagli atti emerge che l’Agenzia notificò, il 3 ottobre 2024, il
ricorso a mezzo mail all’indirizzo pec del difensore della contribuente
in secondo grado (martina.rosapaola@ordavvle.legalmail.it); la
notifica non andò a buon fine, a causa del seguente errore: 5.1.1 -
Infocert s.p.a. - indirizzo non valido. Il giorno seguente la ricorrente
notificò il ricorso a mezzo posta presso l’indirizzo di residenza della
contribuente, risultante dal certificato anagrafico (Via Oronzo Massa
n. 19, Lecce). Anche tale tentativo di notifica non ebbe successo, in
quanto la destinataria risultava sconosciuta/irreperibile al detto
indirizzo.
2. Ciò posto, osserva la Corte che l’istanza di rinnovazione non
possa trovare accoglimento.
Secondo il costante insegnamento di questa Corte (a partire
da Cass. Sez. U. 15/07/2016, n. 14594; conf. Cass. 21/08/2020, n.
17577) ‘in caso di notifica di atti processuali non andata a buon fine
per ragioni non imputabili al notificante, questi, appreso dell'esito
negativo, per conservare gli effetti collegati alla richiesta originaria
deve riattivare il processo notificatorio con immediatezza e svolgere
con tempestività gli atti necessari al suo completamento, ossia senza
superare il limite di tempo pari alla metà dei termini indicati dall'art.
325 c.p.c., salvo circostanze eccezionali di cui sia data prova
rigorosa’; si è, poi, escluso che possano costituire circostanze idonee
a consentire il superamento del detto limite temporale sia il deposito
di una istanza per ottenere la riapertura dei termini, trattandosi di
una scelta di parte che non esclude la necessità di riprendere
tempestivamente il procedimento notificatorio, sia il fatto che la
parte destinataria della notifica avesse indicato un indirizzo errato in
un precedente atto di precetto notificato alla controparte, poiché tale
circostanza può rilevare ai fini della imputabilità dell’errore, ma non
3

--- Pagina 4 ---

anche ai fini della verifica della tempestività della ripresa del
procedimento notificatorio (Cass. 31/07/2017, n. 19059).
Nella specie, malgrado la non imputabilità alla ricorrente sia
del primo errore in sede di notifica a mezzo pec (in quanto inoltrata
all’indirizzo indicato dal difensore) sia dell’esito negativo della
seconda (in quanto inoltrata presso l’indirizzo risultante dal
certificato di residenza anagrafico), risulta non tempestiva la ripresa
del procedimento notificatorio, avendo l’Agenzia unicamente chiesto,
in vista dell’adunanza camerale del 7 novembre 2025, la
rinnovazione della notificazione ai sensi dell’art. 291 cod. proc. civ..
Il ricorso va, quindi, dichiarato inammissibile.
3. Nulla va disposto in relazione alle spese, essendo la
contribuente rimasta intimata.
Rilevato che risulta soccombente l’Agenzia delle Entrate,
ammessa alla prenotazione a debito del contributo unificato per
essere amministrazione pubblica difesa dall’Avvocatura Generale
dello Stato, non si applica l’articolo 13 comma 1quater del d.P.R. 30
maggio 2002 n. 115, nel testo introdotto dall’art. 1, comma 17, della
l. 228 del 2012 (Cass. 29/01/2016, n. 1778).
P.Q.M.
La Corte dichiara inammissibile il ricorso.
Così deciso in Roma, nella camera di consiglio del 7 novembre 2025.
Il Presidente
Paolo Di Marzio
4