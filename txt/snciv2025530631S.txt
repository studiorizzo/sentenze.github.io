======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

SENTENZA
sul ricorso iscritto al n. 17586/2017 R.G. proposto da:
AGENZIA DELLE ENTRATE, elettivamente domiciliata in ROMA VIA
DEI PORTOGHESI 12, presso l'AVVOCATURA GENERALE DELLO
STATO (ADS80224030587) che la rappresenta e difende
-ricorrente-
contro
CIRELLI ROCCO, elettivamente domiciliato in ROMA VIA F. SIACCI
4, presso lo studio dell’avvocato VOGLINO ALESSANDRO
(VGLLSN63D24H501I) rappresentato e difeso dall'avvocato
BENINCASA FABIO (BNNFBA66M07F839M)
-controricorrente-
avverso la SENTENZA di COMMISSIONE TRIBUTARIA REGIONALE
NAPOLI n. 512/2017 depositata il 23/01/2017.

--- Pagina 2 ---

Udita la relazione della causa svolta nella pubblica udienza del
10/09/2025 dal Consigliere ANDREA ANTONIO SALEMME.
Udite come “infra” le conclusioni del Pubblico Ministero e delle
parti.
FATTI DI CAUSA
1. In punto di fatto, dagli atti di causa (sentenza in epigrafe;
ricorso per cassazione e controricorso), si evince che S.O.S. WILD
S.R.L. era stata sottoposta a verifica fiscale, esitata in PVC della
Guardia di Finanza di Napoli, in recepimento del quale, l’Ufficio di
Napoli dell’Agenzia delle entrate, con avviso di accertamento n.
TF3030205751/2014, considerata l’irreperibilità della
documentazione contabile, determinava induttivamente ex art. 39,
comma 2, DPR n. 600 del 1973, in relazione all’a.i. 2005, un
maggior reddito d’impresa, con conseguenti recuperi ai fini delle
imposte sia dirette che indirette, oltre interessi e sanzioni.
2. La società – di cui CIRELLI Rocco (“soggetto a cui sin
dall’inizio direttamente o indirettamente è riconducibile la proprietà
della società, come tra l’altro dallo stesso dichiarato in data
25/09/2013, attraverso la riferibilità delle quote societarie o alla
moglie Casella Ivana [o] a società di cui aveva il possesso della
titolarità o di parte delle quote […]”: p. 3 ric.) aveva ricoperto la
carica di amministratore unico dal 12 dicembre 2001 al 9 ottobre
2009, allorquando, a seguito di delibera assembleare straordinaria,
giusta processo verbale notarile iscritto nel registro delle imprese il
20 ottobre 2009, gli subentrava il cittadino rumeno VOICULESCU
Marian, con contestuale trasferimento della sede dalla Via
Nicolardi n. 300 di Napoli alla Via Pizzola n. 5 di Arienzo – era
cessata dal 22 dicembre 2009, a seguito di ulteriore trasferimento
della sede – dall’Ufficio ritenuto fittizio – dalla predetta Via Pizzola
n. 5 di Arienzo in Romania (precisamente, all’indirizzo di Jud Braila
2 di 12

--- Pagina 3 ---

Str. Dumbrava Roisen n. 81, rivelatosi l’ultimo domicilio noto del
Voiculescu, tuttavia colà, come anche in Italia, irreperibile).
3. L’avviso era notificato sia al Cirelli, nella qualità di “legale
rappresentante e rappresentante di fatto” sia al Voiculescu, nella
qualità di (ultimo) legale rappresentante (pp. 1 e 4 ric.; p. 3
controric.).
4. Il Cirelli impugnava l’avviso innanzi alla CTP di Napoli, la
quale, con sentenza n. 27865/2015 del 17 dicembre 2015,
accoglieva il ricorso, ritenendo che fosse “intervenuta la decadenza
di cui all’art. 43 del DPR n. 600/73. L’avviso di accertamento
oggetto di impugnazione come notificato il 17 febbraio 2015, ha
integrato e modificato e modificato quello che aveva riguardato [la]
dichiarazione annuale Mod. SC 2006 – relativo all’anno d’imposta
2005 – come notificato il 27 luglio 2009; pur interpretando la citata
norma nel senso che il termine di quattro anni va raddoppiato in
presenza di fattispecie avente rilevanza penale […], l’avviso di
accertamento andava notificato nel termine perentorio di otto anni,
dunque entro il 31 dicembre 2014 e non il 17 febbraio 2015 […]”.
5. L’Ufficio proponeva appello, rigettato dalla CTR della
Campania, con la sentenza in epigrafe, osservando, in motivazione,
che, “il ricorrente, nel motivo rubricato al numero 2 dell’atto
introduttivo del giudizio, ha espressamente eccepito […
l’]intervenuta decadenza ai sensi dell’art. 43 del D.Lgs. n. 600/73
[…]. Orbene, il fatto che l’avviso di accertamento in questione sia
stato notificato in data 17.02.15, quindi oltre il termine perentorio
di otto anni dall’anno d’imposta 2005 […] non è stato contestato
dalla parte appellante, che erroneamente deduce il vizio di
ultrapetizione della sentenza gravata, giacché l’eccezione di
carenza di legittimazione passiva era soltanto uno dei profili di rito
– ma non l’unico – sollevato dal ricorrente Sig. Carelli Rocco”.
3 di 12

--- Pagina 4 ---

6. Propone ricorso per cassazione l’Agenzia con due motivi, cui
resiste il Cirelli con controricorso. Il Pubblico Ministero presso
questa Suprema Corte, in persona del Sostituto Procuratore
Generale Dott. Fulvio Troncone, giusta requisitoria scritta del 18
giugno 2025, conclude per l’accoglimento del ricorso.
All’odierna pubblica udienza, dopo breve discussione, il Pubblico
Ministero, in persona del medesimo Sostituto Procuratore Generale,
reitera le conclusioni come innanzi; i difensori delle parti, nelle
persone dell’Avv. Francesca D’Ambrosio, per l’Avvocatura generale
dello Stato, in rappresentanza dell’Agenzia, e dell’Avv. Fabio
Benincasa, in rappresentanza del contribuente, si riportano alle
rispettive conclusioni come in atti.
RAGIONI DELLA DECISIONE
1. Preliminarmente deve rilevarsi che manifestamente infondate
sono le eccezioni di inammissibilità del ricorso formulate in
controricorso.
1.1. Invero il ricorso – a differenza di quanto affermato in
controricorso – non si affida affatto alla tecnica della mera
fotocopiatura e spillatura di atti e documenti di causa, atteso che le
fotoriproduzioni introdottevi rispondono, finanche dichiaratamente,
all’esigenza di assolvere all’onere di autosufficienza. Esso, esposti
sinteticamente ma chiaramente i fatti rilevanti e lo svolgimento del
giudizio, con essenziale indicazione di documenti ed atti, si articola
in motivi tutti autonomamente e compiutamente rubricati e
formulati, enucleando con precisione le violazioni in tesi affliggenti
la sentenza impugnata, a loro volta ragguagliate a consoni
paradigmi censori.
2. Può ora procedersi alla disamina dei motivi, che, per
comunanza di censure, possono essere enunciati e trattati
congiuntamente.
4 di 12

--- Pagina 5 ---

3. Con il primo motivo si denuncia violazione e falsa
applicazione dell’art. 53, comma 1, D.Lgs. n. 546 del 1992, ai sensi
dell’art. 360, comma 1, n. 4, cod. proc. civ., per avere la sentenza
impugnata erroneamente negato l’esistenza di specifico motivo
d’appello agenziale volto a contestare la legittimità della sentenza
di primo grado in punto di ritenuta tardività dell’accertamento.
4. Con il secondo motivo si denuncia violazione e falsa
applicazione dell’art. 43 DPR n. 600 del 1973 in combinato disposto
con l’art. 2, comma 3, D.Lgs. n. 128 del 2015, giacché “all’appello
l’Ufficio aveva allegato l’avviso di accertamento n. TF3030205751
intestato al signor Voiculesco Marian, con l’avviso di ricevimento
della raccomandata sul quale è stampigliata la data del
31.12.2014, la busta e la distinta di consegna postale”. Tali
documenti sono fotoriprodotti. A termini dell’art. 2, commi 1 e 2,
D.Lgs. n. 128 del 2015, per gli atti notificati antecedentemente al 2
settembre 2015, il raddoppio dei termini di accertamento opera
anche quando la denuncia di reato sia stata presentata o trasmessa
oltre il termine ordinario.
5. Entrambi i motivi sono fondati, ai sensi di cui alla
motivazione a seguire.
5.1. Lo è il primo.
5.2. L’Agenzia delle entrate offre la dimostrazione d’aver
espressamente avversato, e documentalmente criticato, nell’atto
d’appello, l’affermazione della sentenza di primo grado relativa alla
maturata decadenza dal potere di accertamento per inosservanza,
“in limine”, finanche del termine raddoppiato ottennale: ragion per
cui del tutto erroneo è l’assunto della sentenza impugnata secondo
cui “il fatto” della tardività dell’accertamento “non è stato
contestato”.
5 di 12

--- Pagina 6 ---

5.3. Ciò detto, mette conto di precisare – a confutazione delle
pur pregevoli difese spiegate dal contribuente in controricorso,
volte a paventare la contraddittorietà della posizione agenziale
perché, “se […] fosse valida la notifica fatta all’effettivo
amministratore non si comprende allora a quale fine sarebbe stata
ulteriormente eseguita una notifica a carico del Cirelli” (p. 15) –
che l’avviso di accertamento per cui è causa attinge il Cirelli
personalmente, nella qualità di “legale rappresentante e
rappresentante di fatto”, per violazioni al medesimo direttamente
riferibili quale “dominus” della società, sia nel periodo in cui era
“legale rappresentante”, ossia dal 12 dicembre 2001 al 9 ottobre
2009, sia nel periodo successivo, in cui ha formalmente dismesso la
carica in favore del mero prestanome Voiculescu, ma ha seguitato
ad agire quale “rappresentante di fatto”: tanto più che, nella
prospettazione agenziale complessivamente riguardata (siccome
riassunta nel primo motivo), al medesimo era altresì imputabile la
proprietà della società (dapprima detenuta per il tramite della
moglie e di società interposte, dappoi per il tramite dello stesso
Voiculescu, cui, in aggiunta ai poteri amministrativi, era stata
altresì trasferita la titolarità delle quote).
5.4. In relazione ad un contesto di tal fatta, sovviene quanto
recentemente questa Suprema Corte ha avuto modo di precisare in
una sentenza di ampio respiro sistematico sulla responsabilità del
“dominus”, non solo per le sanzioni ex art. 7 d.l. n. 269 del 2003
(giusta approdi ormai consolidati in giurisprudenza: cfr., da ult.,
Cass. n. 29038 del 2021), ma per l’interezza del debito tributario,
comprensivo di imposte, sia dirette che indirette, e sanzioni. Il
riferimento cade sull’insegnamento, che il Collegio espressamente
ribadisce e condivide, impartito da Cass. n. 1358 del 2023, secondo
cui, in tema di accertamento nei confronti di chi abbia gestito “uti
dominus” una società di capitali, ridotta a mero schermo, si
determina, ai sensi dell'art. 37, comma 3, DPR n. 600 1973, una
6 di 12

--- Pagina 7 ---

vera e propria traslazione in capo al medesimo del reddito
d'impresa, con il necessario seguito del debito d’imposta
considerato “in blocco”. Segnatamente, in motivazione, parr. 2.4
ss., p. 7 ss., la sentenza citata osserva che:
2.4. [i]l meccanismo che, nel nostro ordinamento, mira a
riallineare l’attività svolta da un altro soggetto sull’effettivo
percettore dei redditi è quello previsto dall’art. 37, terzo
comma, del d.P.R. n. 600 del 1973 che dispone: «In sede di
rettifica o di accertamento d'ufficio sono imputati al
contribuente i redditi di cui appaiono titolari altri soggetti
quando sia dimostrato, anche sulla base di presunzioni gravi,
precise e concordanti, che egli ne è l'effettivo possessore per
interposta persona».
2.4.1. La norma prevede che l’Ufficio possa utilizzare
elementi indiziari, dotati di pregnanza presuntiva, al fine di
accertare il fatto costitutivo dell’imposizione tributaria
rappresentato dal possesso effettivo di un reddito «per
interposta persona».
2.4.2. Giova sottolineare che, come costantemente
ribadito dalla Corte, ai fini del soddisfacimento dell’onere
probatorio dell’Ufficio, non occorre che tra il fatto noto e
quello ignoto sussista un legame di assoluta ed esclusiva
necessità causale, ma è sufficiente che il fatto da provare sia
desumibile dal fatto noto come conseguenza ragionevolmente
possibile secondo un criterio di normalità, con riferimento a
una connessione probabile di accadimenti in base a regole di
esperienza (Cass. n. 13807 del 22/05/2019; Cass. n. 4168
del 21/02/2018; Cass. n. 17833 del 19/07/2017; Cass. n.
25129 del 7/12/2016; già Cass. S.U. n. 9961 del
13/11/1996).
7 di 12

--- Pagina 8 ---

2.4.3. L’oggetto della prova incombente
sull’Amministrazione finanziaria, peraltro, non attiene agli
elementi costitutivi dell’interposizione ma solo – come precisa
la norma – che «egli [il soggetto terzo] ne è l’effettivo
possessore per interposta persona»: la funzione della norma,
dunque, è quella di evitare che il contribuente (effettivo
possessore) si sottragga al prelievo occultando
all’Amministrazione finanziaria la propria identità di
contribuente, ricorrendo a interposizioni negoziali tali da
attribuire a terzi il possesso del reddito.
2.4.4. In altri termini, il possesso del reddito «per
interposta persona» costituisce il fatto ignoto oggetto della
prova logica a carico dell’Ufficio, quale elemento che lega il
reddito prodotto dal soggetto interposto al titolare effettivo:
la rilevanza dell’effettivo possesso del reddito rispetto alla sua
titolarità formale sancisce la prevalenza della sostanza
(possesso del reddito) sulla forma (titolarità del reddito) e
della realtà sull'apparenza, dovendosi individuare non la
natura fittizia o ingannevole della titolarità del reddito, bensì
l'effettività dell’esercizio del possesso del reddito a
prescindere dalla sua formale titolarità […].
2.4.6. Nel caso di reddito d’impresa ha rilievo, di norma,
la figura dell’amministratore di fatto del soggetto
imprenditoriale formalmente titolare del reddito (i.e. la
società); tuttavia, tale ruolo, per assumere incidenza, deve
«assumere una particolare pregnanza al fine di integrare la
presunzione del possesso del reddito perché deve essere tale
da comportare la traslazione del reddito realizzato dall’ente
collettivo percettore interposto nel suo complesso (e, quindi,
anche ai fini Irap e Iva) al soggetto persona fisica
interponente come se fosse stato prodotto da quest’ultimo»
(così Cass. n. 5276 del 2022, cit.).
8 di 12

--- Pagina 9 ---

2.4.7. Ciò significa che la posizione dell’interponente non
è quella di mero gestore dell’ente collettivo – condizione che,
in quanto tale, sarebbe significativa ai fini reddituali solo nelle
società di persone interposte e, in caso di socio, a
fondamento del maggior reddito da partecipazione ai fini
Irpef – ma di soggetto che disponga uti dominus delle risorse
del soggetto interposto.
2.4.8. Come si è osservato, del resto, nell’ipotesi in
questione, «si configura, in relazione all’interponente, una
fattispecie simile a quella della holding unipersonale, ossia di
chi eserciti professionalmente con stabile organizzazione,
l'indirizzo, il controllo e il coordinamento delle società (Cass.,
Sez. I, 26 febbraio 1990, n. 1439; Cass., Sez. I, 16 gennaio
1999, n. 405; Cass., Sez. I, 9 agosto 2002, n. 12113; Cass.,
Sez. I, 13 marzo 2003, n. 3724; Cass., Sez. U., 29 novembre
2006, n. 25275; Cass., Sez. I, 6 marzo 2017, n. 5520; Cass.,
Sez. I, 3 giugno 2020, n. 10495)» (così, sempre la già citata
Cass. n. 5276 del 2022).
2.4.9. Ne deriva che, in tale ipotesi, la prova che incombe
sull’Amministrazione finanziaria ha ad oggetto il totale
asservimento della società interposta all’interponente, tale,
quindi, da dimostrare: a) la relazione di fatto tra
l’interponente e la fonte del reddito del soggetto
imprenditoriale interposto; b) che il primo sia l’effettivo
possessore dei redditi formalmente intestati alla società.
5.5. Così inquadrato l’accertamento che ha colpito il Cirelli, in
punto di riflessi sulla “quaestio” della tempestività del relativo
avviso spiegati dalla notifica dell’avviso al Voiculescu rileva avere
questa Suprema Corte già reiteratamente affermato che “la
tempestiva notifica della cartella di pagamento nei confronti di uno
dei condebitori, sebbene inidonea a pregiudicare le posizioni
9 di 12

--- Pagina 10 ---

soggettive degli altri obbligati in solido, impedisce che si produca
nei confronti degli stessi la decadenza di cui all'art. 25 del d.P.R. n.
602 del 1973, in quanto, in materia tributaria, a differenza di quella
civile, trova applicazione, anche in detta ipotesi, l'art. 1310,
comma 1, c.c., sebbene dettato in tema di prescrizione, in ragione
della specialità della relativa disciplina procedimentale, trattandosi
di attività di diritto pubblico regolata da norme proprie” (Cass. nn.
20766 del 2021; 2545 del 2018).
Pertanto, generalizzando, è possibile ricavare il principio per
cui, la notifica di un avviso di un atto impositivo, e segnatamente di
un avviso di accertamento, validamente eseguita ad uno dei
coobbligati impedisce la decadenza dell’Amministrazione finanziaria
nei confronti anche degli altri.
5.6. Quanto, poi, alla notifica dell’avviso al Voiculescu – che il
ricorso riferisce effettuata per posta mediante invio addì 31
dicembre 2014, ancorché perfezionata per compiuta giacenza nel
2015 – rileva che, “in tema di accertamento tributario, è
tempestiva la notifica del relativo avviso a mezzo del servizio
postale, quando l'atto sia stato spedito prima dello spirare
del termine a tal fine fissato dalla legge, a nulla rilevando che la
consegna al destinatario sia avvenuta successivamente, poiché il
principio secondo cui gli effetti della notificazione si producono per
il notificante al momento della consegna del piego all'ufficiale
giudiziario (ovvero al personale del servizio postale) e per il
destinatario al momento della ricezione dell'atto, ha carattere
generale e trova applicazione non soltanto con riferimento agli atti
processuali, ma anche in relazione agli atti di imposizione
tributaria” (Cass. n. 33277 del 2019): ciò, evidentemente, sotto
condizione che la notifica si sia perfezionata.
5.7. Infine – così trascorrendosi al secondo motivo, parimenti
fondato – anzitutto v’è da osservare che, stando all’incontestata
10 di 12

--- Pagina 11 ---

narrativa del ricorso (p. 5), “la società risultava responsabile del
reato di distruzione e occultamento delle scritture contabili
obbligatorie (i Sigg. Voiculescu e Cirelli venivano a tal fine
denunciati all’Autorità Giudiziaria: fatto indicato a pagina 3
dell’avviso di accertamento agli atti del fascicolo processuale)”.
5.7.1. Fermo ciò, per un verso, rileva che, “in tema di termini di
decadenza dell'accertamento tributario, previsti dall'art. 43 del
d.P.R. n. 600 del 1973 per l'IRPEF e dall'art. 57 del d.P.R. n. 633
del 1972 per l'IVA, sugli atti impositivi notificati alla data del 2
settembre 2015 non incidono le modifiche apportate dapprima dai
commi 1 e 2 dell'art. 2 del d.lgs. n. 128 del 2015, che hanno
escluso l'operatività del raddoppio quando la denuncia sia
presentata o trasmessa oltre la scadenza ordinaria dei termini di
cui ai commi precedenti, nonché quelle apportate dai commi 130 e
131 dell'art. 1 della l. n. 208 del 2015, che hanno determinato il
venir meno della disciplina sul raddoppio, poiché la disposizione
transitoria contenuta nell'art. 2, comma 3, del d.lgs. n. 128 del
2015 fa espressamente salvi gli effetti degli avvisi
di accertamento notificati alla predetta data, mentre ai sensi
dell'art. 1, comma 132, della l. n. 208 del 2015 le modifiche recate
dai commi 130 e 131 si applicano esclusivamente agli avvisi relativi
al periodo d'imposta in corso alla data del 31 dicembre 2016 e ai
periodi successivi” (Cass. n. 25191 del 2024); per altro verso,
rileva che “il raddoppio dei termini, nel testo vigente ratione
temporis, consegue al mero riscontro di fatti comportanti l'obbligo
di denuncia penale ai sensi dell'art. 331 c.p.p., indipendentemente
dall'effettiva presentazione della denuncia, dall'inizio dell'azione
penale e dall'accertamento penale del reato, anche se l'azione
penale non è perseguita o è intervenuta una decisione penale di
proscioglimento, di assoluzione o di condanna” (Cass. n. 600 del
2025).
11 di 12

--- Pagina 12 ---

6. In definitiva, in integrale accoglimento del ricorso, la
sentenza impugnata deve essere cassata con rinvio, per nuovo
esame e per le spese, comprese quelle del grado.
P.Q.M.
In integrale accoglimento del ricorso, cassa la sentenza
impugnata, con rinvio alla Corte di giustizia tributaria di secondo
grado della Campania, in diversa composizione, per nuovo esame e
per le spese.
Così deciso a Roma, lì 10 settembre 2025.
Il Consigliere relatore
Andrea Antonio Salemme
Il Presidente
Lucio Napolitano
12 di 12