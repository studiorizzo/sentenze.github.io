======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 17577/2018 R.G. proposto da:
ADER - AGENZIA DELLE ENTRATE-RISCOSSIONE, quale successore
di Equitalia Servizi di riscossione s.p.a., in persona del Presidente
pro tempore, e AGENZIA DELLE ENTRATE, in persona del Direttore
pro tempore, entrambe domiciliate in Roma, alla Via dei Portoghesi
n. 12, presso l’Avvocatura Generale dello Stato dalla quale sono
rappresentate e difese ope legis;
– ricorrenti –
contro
MEDIAWEST s.r.l., in persona del legale rappresentante pro
tempore, rappresentata e difesa, in virtù di procura speciale su
foglio separato unito materialmente al controricorso, dall’Avv.
Andrea Carinci, con il quale è elettivamente domiciliata in Roma,
alla via Laura Mantegazza n. 24, presso lo studio del dott. Marco
Gardin;
– controricorrente –
avverso la sentenza della Commissione tributaria regionale della
Liguria, n. 1745/3/2017, depositata in data 7 dicembre 2017.
Udita la relazione svolta nella camera di consiglio del 4 novembre
2025 dal Consigliere Cesare Taraschi.

--- Pagina 2 ---

FATTI DI CAUSA
1. La Mediawest s.r.l. impugnava, dinanzi alla Commissione
tributaria provinciale di Savona, l’intimazione di pagamento n.
10320169001456240000, notificatale dall’Equitalia Nord s.p.a. per
complessivi euro 750.564,30, e le prodromiche nove cartelle di
pagamento, emesse a titolo di Irpef, Irap, Ires, Iva ed altro per il
periodo dal 2002 al 2011.
La contribuente deduceva: l’inesistenza delle cartelle di
pagamento per vizio di notifica; la nullità dell’intimazione di
pagamento per vizio di motivazione e di sottoscrizione della stessa,
nonché la sua illegittimità in mancanza della previa notifica delle
sottostanti cartelle; la violazione dell’art. 12, comma 4, d.P.R. n.
602/1973 in relazione al vizio di sottoscrizione del ruolo, con
conseguente inidoneità dello stesso a costituire titolo esecutivo.
All’esito del giudizio, nel corso del quale si costituiva Equitalia
Nord s.p.a. ed interveniva volontariamente l’Agenzia delle entrate,
la CTP accoglieva parzialmente il ricorso ed annullava, per nullità
della notifica a mezzo pec, la sola intimazione di pagamento,
dichiarando la validità della notifica delle sottostanti cartelle di
pagamento.
2. La società contribuente proponeva appello innanzi alla
Commissione tributaria regionale della Liguria, chiedendo, tra
l’altro, che venisse dichiarata l’invalidità anche della notifica delle
cartelle di pagamento. L’Agenzia delle entrate – Riscossione (di
seguito, AdER) proponeva appello incidentale in ordine alla
declaratoria di nullità della notifica dell’intimazione di pagamento,
da ritenersi invece, secondo l’AdER, validamente effettuata via pec
ai sensi dell’art. 26 d.P.R. n. 602/1973.
La CTR riteneva che l’AdER non fosse ritualmente costituita,
in quanto, ai sensi dell'art. 11 d.lgs. n. 546/92, come modificato
dal d.lgs. n. 156/2015, dal giorno 01/01/2016 la stessa non poteva
essere rappresentata e difesa da un legale esterno, bensì solo
2 di 7

--- Pagina 3 ---

dall'Avvocatura dello Stato o da proprio personale. Inoltre, il
giudice di appello escludeva di dover integrare il contraddittorio nei
confronti dell'Agenzia delle Entrate, costituita volontariamente in
primo grado ed interessata solo marginalmente dalle contestazioni
della società contribuente.
Nel merito, la CTR dichiarava la «giuridica inesistenza
dell’intimazione di pagamento e delle cartelle esattoriali notificate
via pec e la nullità delle cartelle esattoriali sottese notificate via
posta». In particolare, a sostegno della declaratoria di inesistenza
della notifica dell’intimazione di pagamento, si deduceva che: a)
trattandosi dell'invio di una copia digitale di un atto originale
analogico, risultava omessa l'attestazione di conformità della copia
all'originale; b) la ricezione nella cassetta di posta elettronica
certificata del destinatario non assicurava la conoscenza dell'atto,
ma solo la disponibilità del documento nella cassetta; c) stante
l'assenza dell'attestazione di conformità, sarebbero state
necessarie la firma digitale e l'estensione del file in “.p7m”, al fine
di certificare la provenienza e la non modificabilità del documento
informatico inviato.
3. Avverso la decisione della CTR hanno proposto ricorso per
cassazione l’AdER e l’Agenzia delle entrate, affidandosi ad un unico
motivo, con il quale, in relazione alla statuizione di inesistenza della
notifica dell’intimazione di pagamento, hanno dedotto la
«violazione e falsa applicazione dell’art. 26 del d.p.r. 602 del 1973,
degli artt. 4, 6 e 45 del d.lgs. 68/2005 e dell’art. 156 c.p.c., in
relazione all’art. 30, co. 1, n. 3 c.p.c.». La società contribuente ha
resistito con controricorso.
Il ricorso è stato, quindi, fissato per l’adunanza camerale del
04/11/2025.
RAGIONI DELLA DECISIONE
3 di 7

--- Pagina 4 ---

1. Preliminarmente occorre rilevare, d’ufficio, la nullità del
processo d'appello in quanto svoltosi a contraddittorio non integro,
con conseguente nullità anche della sentenza impugnata.
In ordine alla rilevabilità d’ufficio di tale questione, è
sufficiente richiamare, ex multis, la recente pronuncia delle Sezioni
Unite di questa Corte (sentenza 29/08/2025, n. 24172), con cui, in
materia di giudicato implicito, si è esclusa la possibilità di
formazione di un giudicato interno in ordine ai vizi processuali
rilevabili, in base ad espressa previsione legale, in ogni stato e
grado del processo ed a quelli relativi a questioni "fondanti" (la cui
omessa rilevazione si risolverebbe in una pronuncia inutiliter data),
tra le quali rientra la violazione del contraddittorio per indebita
pretermissione del litisconsorte necessario (pag. 30 sentenza cit.).
2. Nel merito della questione, va rilevato che con il ricorso
originario, come risulta dalla sentenza della CTR, la società
contribuente aveva contestato l'intimazione di pagamento e le
sottostanti cartelle esattoriali, e lamentato non solo vizi della
notifica, ma anche vizi relativi al ruolo ed alla mancata
sottoscrizione delle cartelle, chiedendo l'accertamento della
prescrizione del credito dell'Amministrazione finanziaria. La CTP di
Savona ha ritenuto valide e correttamente notificate le cartelle di
pagamento, mentre ha annullato l'intimazione di pagamento per la
nullità della relativa notifica via Pec.
3. In proposito, questa Corte ha affermato che, qualora il
contribuente, come nel caso di specie, abbia presentato ricorso
contro l'atto esattivo, eccependo vizi imputabili sia all'Agenzia delle
Entrate che all'Agente della riscossione, e le parti abbiano tutte
partecipato al giudizio di primo grado, in appello si configura il c.d.
"litisconsorzio processuale", con applicazione dell'art. 331 c.p.c.
(Cass. 05/11/2021, n. 31922; Cass. 03/11/2020, n. 24402; Cass.
23/12/2019, n. 34277, in un giudizio tra le stesse parti; Cass.
04/04/2018, n. 9295; Cass. 27/05/2015, n. 10934). Si è precisato
4 di 7

--- Pagina 5 ---

che anche l'intervento adesivo dipendente - previsto dall'art. 14
d.lgs. n. 546/1992 - determina un'ipotesi di causa inscindibile, ai
sensi dell'art. 331 c.p.c., con conseguente configurabilità di un
litisconsorzio necessario processuale in grado di appello (Cass.
15/06/2010, n. 14423).
Ed invero, l'obbligatorietà dell'integrazione del contraddittorio
nella fase dell'impugnazione, al fine di evitare giudicati contrastanti
nella stessa materia e tra soggetti già parti del giudizio, sorge non
solo quando la sentenza di primo grado sia stata pronunciata nei
confronti di tutte le parti tra le quali esiste litisconsorzio necessario
sostanziale e l'impugnazione non sia stata proposta nei confronti di
tutte, ma anche nel caso del cosiddetto litisconsorzio necessario
processuale, quando l'impugnazione non risulti proposta nei
confronti di tutti i partecipanti al giudizio di primo grado, sebbene
non legati tra loro da un rapporto di litisconsorzio necessario,
sempre che si tratti di cause inscindibili o tra loro dipendenti (art.
331 c.p.c.), nel qual caso la necessità del litisconsorzio in sede di
impugnazione è imposta dal solo fatto che tutte le parti sono state
presenti nel giudizio di primo grado. Ne consegue che, in entrambe
le ipotesi, la mancata integrazione del contraddittorio nel giudizio di
appello determina la nullità dell'intero procedimento di secondo
grado e della sentenza che lo ha concluso, rilevabile d'ufficio anche
in sede di legittimità (Cass. 08/11/2017, n. 26433, la quale ha
cassato con rinvio la sentenza di appello che non aveva disposto
l'integrazione del contraddittorio nei confronti dell'Agenzia delle
entrate in quanto non convenuta nel giudizio d'appello, pur
essendo stata parte nel giudizio di primo grado avente ad oggetto
l'impugnazione di una cartella di pagamento per TARSU).
Ed è opportuno rammentare che tale opzione interpretativa è
stata di recente avallata dalle Sezioni Unite di questa Corte, le quali
– chiamate a stabilire, tra l’altro, se l’art. 53 d.lgs. n. 546/1992 sia
compatibile, nell’ipotesi in cui l’impugnazione non sia stata
5 di 7

--- Pagina 6 ---

indirizzata a tutte le parti del giudizio di primo grado, con la
disciplina dettata dagli artt. 331 e 332 c.p.c. - hanno ribadito che il
litisconsorzio in appello tra Agenzia delle entrate e AdER
(nell’ipotesi di evocazione in giudizio di entrambi in primo grado)
sussiste solo nel caso di cause inscindibili, ricorrente quando le
censure del contribuente abbiano investito, oltre al merito della
pretesa tributaria, anche vizi propri della cartella (Cass., Sez. U.,
30/04/2024, n. 11676).
4. Nella specie, come già rilevato, la società contribuente ha
impugnato l'intimazione di pagamento e le cartelle esattoriali, non
solo per vizi della notifica, ma anche per vizi relativi al ruolo ed alla
mancata sottoscrizione delle cartelle, chiedendo l'accertamento
della prescrizione del credito dell'Amministrazione finanziaria.
L'appellante, però, non ha notificato il gravame all'Agenzia delle
entrate, già parte in primo grado, né il giudice ha disposto
l'integrazione del litisconsorzio processuale, ritenendo
erroneamente non configurabile una situazione di inscindibilità delle
posizioni processuali.
A ciò consegue la nullità del giudizio di appello e della
sentenza impugnata, e la necessità di rimettere le parti al giudice
di appello per consentire l'integrazione del litisconsorzio
processuale in quel grado di giudizio (in tal senso: Cass.
30/10/2018, n. 27616; Cass. 27/07/2018, n. 20039).
5. Constatata, quindi, la non integrità del contraddittorio nel
giudizio di appello, e la mancata applicazione dell’art. 331 c.p.c., la
causa va rimessa alla Corte di giustizia tributaria di secondo grado
della Liguria, in diversa composizione, che provvederà anche sulle
spese del giudizio di legittimità.
P.Q.M.
La Corte dichiara la nullità della sentenza impugnata e dell'intero
giudizio di secondo grado, e rimette la causa innanzi alla Corte di
giustizia tributaria di secondo grado della Liguria, in diversa
6 di 7

--- Pagina 7 ---

composizione, cui demanda di provvedere anche sulle spese del
giudizio di legittimità.
Così deciso in Roma, nella camera di consiglio del 4 novembre
2025.
Il Presidente
Lucio Napolitano
7 di 7