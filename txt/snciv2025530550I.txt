======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Ires, Iva ed Irap, 2011 – Giudicato penale – Incidenza nel giudizio tributario - Ordinanza interlocutoria.
ORDINANZA INTERLOCUTORIA
sul ricorso iscritto al n. 10413/2020 R.G. proposto da:
C&M S.R.L., in persona del l.r.p.t., rappresentata e difesa dall’avv.
Michele Tumminelli e dall’avv. Massimo Schipilliti, elettivamente
domiciliati in Roma alla via Vittoria Colonna n. 18;
- ricorrente –
contro
AGENZIA DELLE ENTRATE, in persona del Direttore pro tempore,
domiciliata in Roma alla via dei Portoghesi n. 12, presso l’Avvocatura
generale dello Stato che la rappresenta e difende;
– controricorrente–
avverso la sentenza n. 3592/2019 resa dalla Commissione tributaria
regionale della Lombardia, depositata in data 25/09/2019, non
notificata;
udita la relazione della causa svolta nella camera di consiglio del 7
novembre 2025 dal consigliere Federico Lume.
FATTI DI CAUSA

--- Pagina 2 ---

1. La Commissione tributaria regionale della Lombardia accolse
l’appello dell’ufficio proposto contro la sentenza della Commissione
tributaria provinciale di Milano che aveva accolto il ricorso proposto
dalla C.&M. s.r.l. contro un avviso di accertamento per Ires, Irap e Iva
dell’anno di imposta 2011, scaturito da operazioni oggettivamente
inesistenti fatturate dalla NMI s.r.l. In particolare, i giudici d’appello
evidenziarono che questa non aveva adeguati mezzi propri per
eseguire le prestazioni fatturate né poteva ritenere che si fosse avvalsa
dell’ausilio di società terze, posto che quasi tutti i costi erano relativi a
operazioni con la società AFT s.r.l., del tutto non operativa; le fatture
erano generiche e la documentazione di supporto frammentaria; né
aveva rilievo decisivo la circostanza che le fatture risultassero pagate
con bonifici bancari.
3. Contro tale decisione la parte contribuente ha proposto ricorso
per cassazione affidato a due motivi, cui l’Agenzia delle Entrate resiste
con controricorso.
Il consigliere delegato ha emesso proposta di decisione anticipata.
Il ricorrente ha depositato istanza di decisione della causa.
Il ricorso è stato fissato ex art. 380-bis.1 c.p.c. per l’adunanza
camerale del 7 novembre 2025, per la quale la ricorrente ha depositato
memoria e l’avv. Ludovica Poggi atto di rinuncia al mandato.
RAGIONI DELLA DECISIONE
1. Con il primo motivo di impugnazione, proposto in relazione
all’art. 360, primo comma, n. 4 c.p.c., si deduce la violazione degli artt.
109 t.u.i.r., 19 e 21, comma 7, d.P.R. n. 633 del 1972, e 5 d.lgs. n.
546/1997; ha errato la CTR nel ritenere che la contribuente non abbia
offerto la prova mediante documenti tecnici e contrattuali
dell’esecuzione da parte di NMI s.r.l. delle prestazioni dedotte nelle
fatture nn. 43, 44, 56, 72, 73, 80 e 90/2011, con conseguente diritto
2

--- Pagina 3 ---

alla deduzione dei costi a fini Ires, al loro computo a fini Irap e alla
detrazione dell’Iva.
Con il secondo motivo di impugnazione, proposto in relazione
all’art. 360, primo comma, n. 3 c.p.c., si deduce la violazione dell’art.
109 t.u.i.r., avuto riguardo al mancato soddisfacimento dell’onere ex
art. 2697 c.c. gravante sull’Agenzia, anche in riferimento all’art. 2727
c.c., in quanto gli elementi indiziari si riferiscono ad attività di controllo
eseguite nei confronti di NMI s.r.l. e del suo fornitore AFT s.r.l. il cui
p.v.c. non è stato prodotto dall’ente e poiché dalla inesistenza delle
relative operazioni non è possibile inferire l’inesistenza anche delle
operazioni fatturate dalla NMI s.r.l. alla C&M s.r.l.
2. Con la memoria depositata in data 15/10/2025 parte ricorrente
ha chiesto la cassazione della sentenza impugnata invocando la
sopravvenuta previsione dell’art. 21-bis d.lgs. n. 74/2000, richiamando
il giudicato penale assolutorio intervenuto a seguito della sentenza
dibattimentale n. 2627/2024, irrevocabile il 15/11/2024, resa dal
Tribunale di Monza sui medesimi fatti di cui all’odierno processo. La
sentenza in questione è stata a sua volta depositata in data 6/06/2025.
3. Il giudizio va rinviato a nuovo ruolo, alla luce della pendenza
della questione della rilevanza del giudicato penale assolutorio nel
processo tributario, di cui all’art. 21-bis d.lgs. n. 74 del 2000, presso
le Sezioni Unite di questa Corte (o.i. n. 5714/2025).
P.Q.M.
rinvia a nuovo ruolo in attesa della decisione delle Sezioni Unite.
Così deciso in Roma, il 7 novembre 2025.
Il Presidente
Paolo Di Marzio
3