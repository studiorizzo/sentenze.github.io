======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 11933/2019 R.G. proposto da:
ZANOLLA RENZO, elettivamente domiciliato in ROMA, VIA PADOVA
82, presso lo studio dell’avvocato AGUGLIA BRUNO
(GGLBRN44P17D969C), che lo rappresenta e difende unitamente agli
avvocati DUGO ROBERTO (DGURRT72P14E098I), DONOLATO
FRANCESCO (DNLFNC56H07F356G)
-ricorrente-
AGENZIA DELLE ENTRATE, elettivamente domiciliata in ROMA, VIA
DEI PORTOGHESI 12, presso l'AVVOCATURA GENERALE DELLO
STATO (ADS80224030587), che la rappresenta e difende
-resistente-
avverso SENTENZA di COMM.TRIB.REG. DEL FRIULI VENEZIA GIULIA
n. 190/03/18 depositata il 11/10/2018.
Udita la relazione svolta nella camera di consiglio del 13/06/2025 dal
Consigliere GIACOMO MARIA NONNO.
FATTI DI CAUSA
1. Con la sentenza n. 190/03/18 dell’11/10/2018, la Commissione
tributaria regionale del Friuli-Venezia Giulia (di seguito CTR)

--- Pagina 2 ---

accoglieva l’appello proposto dall’Agenzia delle entrate (di seguito AE)
avverso la sentenza n. 190/03/18 della Commissione tributaria
provinciale di Gorizia (di seguito CTP), che aveva a sua volta accolto il
ricorso di Renzo Zanolla nei confronti di tre avvisi di accertamento per
IVA relativa agli anni d’imposta 2007, 2008 e 2009.
1.1. Come si evince dalla sentenza impugnata, gli avvisi di
accertamento conseguivano alla emissione di fatture non imponibili
IVA per prestazioni di servizi di intermediazione internazionale rese
dal contribuente quale agente di commercio di società controllata
della Karnak SA, residente in San Marino.
1.2. La CTR accoglieva l’appello di AE evidenziando che: a) il
richiamo fatto dall’Ufficio in appello alla sentenza del Tribunale di
Rimini, con la quale si era pervenuti all’accertamento di una stabile
organizzazione in Italia di Karnak s.a., formalmente con sede a San
Marino, non integrava un nuovo motivo di ricorso; b) «le provvigioni
spettanti all’agente operante in Italia per la vendita di merce che si
trova[va] in Italia e che [veniva] ceduta alla clientela locale con la
disciplina fiscale corrente e quindi con l’applicazione dell’IVA, non
risulta[va] in alcun modo come bene d’importazione, da cui
discende[va] che tali provvigioni rientra[va]no pacificamente nella
disciplina IVA di cui all’art. 7 del DPR 633/72 in applicazione del
criterio della territorialità»; c) «nel caso non appar[iva] dimostrato
che queste provvigioni [potessero] rientrare nelle prestazioni di
servizio previste nell’art. 9 del citato DPR e pertanto si conferma[va]
l’erronea fatturazione contestata con gli avvisi di accertamento
impugnati».
2. Avverso la sentenza della CTR Renzo Zanolla proponeva ricorso
per cassazione, affidato a due motivi, illustrati da memoria ex art.
380 bis.1 cod. proc. civ.
2 di 6

--- Pagina 3 ---

3. AE resisteva in giudizio al solo fine dell’eventuale partecipazione
all’udienza di discussione della causa ai sensi dell’art. 370, primo
comma, cod. proc. civ.
RAGIONI DELLA DECISIONE
1. Il ricorso di Renzo Zanolla è affidato a due motivi, di seguito
riassunti.
1.1. Con il primo motivo di ricorso si lamenta, in relazione all’art.
360, primo comma, n. 3, cod. proc. civ., la violazione o la falsa
applicazione dell’art. 9, primo comma, n. 7, e 71, secondo comma,
del d.P.R. 26 ottobre 1972, n. 633 (decreto IVA), nonché del decreto
del Ministero delle finanze del 24/12/1993, per avere la CTR escluso
l’applicazione del regime di non imponibilità per la presenza delle
merci sul territorio italiano, sebbene tale circostanza sia compatibile
con il regime di importazione di beni a San Marino da Paesi extra UE.
1.2. Con il secondo motivo di ricorso si deduce, in relazione all’art.
360, primo comma, n. 4, cod. proc. civ., la nullità della sentenza per
violazione dell’art. 57 del d.lgs. 31 dicembre 1992, n. 546, per non
avere la CTR dichiarato l’inammissibilità del nuovo motivo di ricorso
introdotto in appello a sostegno della ripresa a tassazione.
2. Il secondo motivo di ricorso, involgendo una questione
pregiudiziale, va trattato prioritariamente. Il motivo è, peraltro,
inammissibile e, comunque, infondato.
2.1. La CTR ha affermato che il semplice richiamo effettuato
dall’Ufficio in appello alla sentenza del Tribunale di Rimini del 2011,
che ha ritenuto l’esistenza di una stabile organizzazione in Italia di
Karnak, non integra un inammissibile ampliamento della causa
petendi.
2.2. Orbene, va rilevato che «l'interpretazione del contenuto della
domanda costituisce oggetto di un giudizio di fatto riservato al giudice
del merito, censurabile in sede di legittimità solo quando risulti
3 di 6

--- Pagina 4 ---

alterato il senso letterale o il contenuto sostanziale dell'atto
interpretato o quando, attraverso il non corretto esercizio
dell'operazione interpretativa, vengano violati i limiti rappresentati,
da un lato, dal rispetto del principio della corrispondenza tra il chiesto
ed il pronunciato e, dall'altro, dal divieto di sostituire d'ufficio
un'azione diversa da quella espressamente e formalmente proposta»
(Cass. n. 20351 del 23/07/2024; si vedano, ex multis, anche Cass. n.
27181 del 22/09/2023; Cass. n. 11103 del 10/06/2020).
2.3. Nel caso di specie, il ricorrente non ha trascritto nel dettaglio
né l’avviso di accertamento, né le difese della parte pubblica, sicché,
a fronte della valutazione del giudice di appello, il motivo si rivela
inammissibile per difetto di specificità.
2.4. Ad ogni buon conto, la semplice allegazione di una sentenza
che afferma la sussistenza di una stabile organizzazione in Italia di
Karnak SA (alla quale, peraltro la sentenza impugnata non fa alcuno
specifico riferimento a supporto della propria decisione) di per sé non
integra alcuna modifica né del petitum né della causa petendi, avuto
conto della contestazione di imponibilità delle attività di
intermediazione svolte dal ricorrente.
2.5. Non si pone, dunque, un problema di mutatio libelli ma di
qualificazione degli elementi di fatto già presenti, nei loro termini
essenziali, nell’originario avviso, la cui riconduzione alla figura della
stabile organizzazione costituisce solo un più definito inquadramento
alla luce degli elementi probatori emersi a seguito della decisione in
sede penale (negli stessi termini Cass. n. 35446 del 01/12/2022).
3. Il primo motivo di ricorso, con il quale si contesta la ritenuta
imponibilità IVA delle operazioni di intermediazione, è inammissibile.
3.1. Posto che «l'onere di provare l'esistenza dei presupposti della
deroga al regime di territorialità dell'imposta è a carico del
contribuente, anche in ragione del principio generale secondo il quale
4 di 6

--- Pagina 5 ---

l'onere di provare la sussistenza dei presupposti di fatto che
legittimano la deroga al normale regime impositivo è sempre a carico
di chi invoca la predetta deroga» (v. Cass. n. 15871 del 29/07/2016;
Cass. n. 10355 del 31/03/2022; Cass. n. 35446 del 01/12/2022),
deve ritenersi che, nel caso di specie, la CTR abbia compiuto un
accertamento di fatto insindacabile con la proposizione di una censura
di violazione di legge.
3.2. Invero, la sentenza impugnata – adeguandosi pienamente al
superiore principio – ha affermato che i beni oggetto di provvigione
non hanno mai avuto lo status di beni di importazione e, del resto,
tale circostanza non è stata provata dal ricorrente.
3.3. Il ricorrente, pur deducendo apparentemente, una violazione
di norme di legge, mira, dunque, alla rivalutazione dei fatti operata
dal giudice di merito, così da realizzare una surrettizia trasformazione
del giudizio di legittimità in un nuovo, non consentito, terzo grado di
merito (Cass. n. 3340 del 05/02/2019; Cass. n. 640 del 14/01/2019;
Cass. n. 24155 del 13/10/2017; Cass. n. 8758 del 04/07/2017; Cass.
n. 8315 del 05/04/2013).
4. In conclusione, il ricorso va rigettato.
4.1. Nulla per le spese in ragione della mancata formale
costituzione in giudizio di AE.
4.2. Poiché il ricorso è stato proposto successivamente al 30
gennaio 2013 ed è rigettato, sussistono le condizioni per dare atto –
ai sensi dell'art. 1, comma 17, della legge 24 dicembre 2012, n. 228,
che ha aggiunto il comma 1 quater dell'art. 13 del testo unico di cui al
d.P.R. 30 maggio 2002, n. 115 – della sussistenza dei presupposti
processuali per il versamento, da parte del ricorrente, dell'ulteriore
importo a titolo di contributo unificato pari a quello previsto per la
stessa impugnazione, ove dovuto.
P.Q.M.
5 di 6

--- Pagina 6 ---

La Corte rigetta il ricorso.
Ai sensi dell'art. 13, comma 1 quater, del d.P.R. n. 115 del 2002,
inserito dall'art. 1, comma 17, della l. n. 228 del 2012, dichiara la
sussistenza dei presupposti processuali per il versamento da parte del
ricorrente del contributo unificato previsto per il ricorso a norma
dell'art. 1 bis dello stesso art. 13, ove dovuto.
Così deciso in Roma, il 13/06/2025.
Il Presidente
GIUSEPPE FUOCHI TINARELLI
6 di 6