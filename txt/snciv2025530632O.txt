======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 1956/2018 R.G. proposto da:
RESTEK DIFFUSION SAS DI RESTEK SRL, elettivamente domiciliato
in ROMA VIA DI VILLA SACCHETTI 9, presso lo studio dell’avvocato
MARINI GIUSEPPE (MRNGPP68T13H501O) che la rappresenta e
difende;
-ricorrente-
contro
AGENZIA DELLE ENTRATE, AGENZIA DELLE ENTRATE –
RISCOSSIONE;
-intimate-
avverso SENTENZA di COMMISSIONE TRIBUTARIA REGIONALE DEL
LAZIO n. 9801/2016 depositata il 30/12/2016.
Udita la relazione svolta nella camera di consiglio del 24/09/2025
dal Consigliere SALVATORE LEUZZI.
FATTI DI CAUSA
In data 11 maggio 2011 è stata notificata alla società contribuente
una cartella di pagamento con la quale è stato richiesto il
versamento della somma complessiva di euro 447,852,00, a titolo
di IRAP, IVA, sanzioni e interessi, in relazione all’anno d’imposta

--- Pagina 2 ---

2007. L’importo è stato determinato a seguito del controllo
automatizzato della dichiarazione modello Unico 2008, presentata
dalla medesima società, ai sensi dell’art. 36-bis del d.P.R. n. 600
del 1973 e dell’art. 54-bis del d.P.R. n. 633 del 1972. Avverso tale
cartella la contribuente ha proposto ricorso dinanzi alla
Commissione tributaria provinciale di Roma, che lo ha respinto. La
decisione è stata impugnata dalla società con appello proposto
innanzi alla Commissione tributaria regionale del Lazio, la quale ha
confermato integralmente la pronuncia di primo grado.
Avverso la sentenza della CTR la contribuente ha proposto ricorso
per cassazione, affidato a cinque motivi. L’Agenzia delle Entrate è
rimasta intimata, senza svolgere attività difensiva.
RAGIONI DELLA DECISIONE
Con il primo motivo di ricorso la contribuente deduce l’omesso
esame di fatti decisivi per il giudizio che sono stati oggetto di
discussione tra le parti, ai sensi dell’art. 360, comma 1, n. 5 c.p.c.,
lamentando che la Commissione tributaria regionale del Lazio ha
del tutto omesso di esaminare i documenti prodotti in giudizio, tra
cui le liquidazioni periodiche IVA mensili relative all’intero anno
2007 e l’elenco delle fatture emesse e ricevute nello stesso
periodo. Da tali documenti emergeva che l’importo iscritto a ruolo,
pari ad euro 291.088, non poteva derivare da un mero errore
materiale nella compilazione della dichiarazione, risultando invece
evidente che l’imposta a debito maturata nel corso dell’anno 2007
ammontava ad euro 106.656,84, di cui euro 20.923,39 già versati
in data 16 maggio e 16 luglio 2007.
Con il secondo motivo si denuncia la violazione dell’art. 116,
comma 1, c.p.c., ai sensi dell’art. 360, comma 1, n. 4 c.p.c., per
omessa valutazione degli elementi istruttori offerti nel presente
giudizio. La contribuente lamenta che la CTR ha omesso ogni
considerazione in merito ai documenti prodotti, già indicati nel
2 di 9

--- Pagina 3 ---

primo motivo di ricorso, nonostante fossero rilevanti ai fini della
decisione.
Con il terzo motivo si deduce la violazione delle regole in materia
di onere della prova di cui all’art. 2697 c.c., ai sensi dell’art. 360,
comma 1, n. 3 c.p.c., sostenendosi che la sentenza impugnata è
illegittima per avere disatteso il principio secondo cui, una volta
fornita prova documentale dell’imposta effettivamente dovuta,
l’Amministrazione non può pretendere somme ulteriori. In
particolare, si ribadisce che l’imposta a debito per l’anno 2007
ammontava ad euro 106.656,84, di cui euro 20.923,39 già versati.
Con il quarto motivo si lamenta la violazione del principio di
capacità contributiva di cui all’art. 53 Cost., ai sensi dell’art. 360,
comma 1, n. 3 c.p.c., per avere la CTR erroneamente qualificato
come manifestazione di volontà negoziale, e dunque irretrattabile
in sede contenziosa, un errore materiale contenuto nella
dichiarazione fiscale. La contribuente evidenzia come la sentenza
impugnata abbia confuso l’errore emendabile relativo al contenuto
della dichiarazione di scienza con quello relativo alla manifestazione
di volontà, affermando che nel caso di specie venisse in rilievo una
dichiarazione cui il legislatore subordina la concessione di un
beneficio fiscale, e che pertanto non poteva essere rettificata.
Con il quinto motivo si denuncia la violazione degli artt. 36-bis del
d.P.R. n. 600 del 1973, 54-bis del d.P.R. n. 633 del 1972 e dell’art.
6, comma 5, della l. n. 212 del 2000, ai sensi dell’art. 360, comma
1, n. 3 c.p.c., per avere la CTR implicitamente affermato che il
potere di valutare l’esistenza di eventuali incertezze nelle
dichiarazioni fiscali spetta esclusivamente agli uffici
dell’Amministrazione finanziaria. Secondo la contribuente, tale
interpretazione svuoterebbe di contenuto la previsione normativa
che impone il contraddittorio preventivo, privando il contribuente di
una garanzia fondamentale.
Il primo motivo è inammissibile.
3 di 9

--- Pagina 4 ---

Innanzitutto, la sentenza impugnata si colloca in continuità con
quella di primo grado, dando luogo a una fattispecie di “doppia
conforme”. L’inammissibilità travolge il motivo, ai sensi dell’art.
348 ter cod. proc. civ., vertendosi in fattispecie nella quale la
società ricorrente è risultata soccombente in entrambi i giudizi di
merito, sulla base di statuizioni fondate sui medesimi rilievi in
fatto, che hanno disatteso i diversi argomenti – sostanziali e
probatori – dalla stessa proposti (cfr. Cass., 9 marzo 2022, n.
7724; Cass., 26 gennaio 2021, n. 1562).
In definitiva, la censura s’infrange nel principio della cd. doppia
conforme ex art. 348 ter cod. proc. civ., non avendo la parte
attuale ricorrente specificato in ricorso le ragioni di fatto poste
rispettivamente a fondamento della decisione di primo grado e di
secondo grado, così dimostrando che esse sono tra loro diverse
(Cass. 20 marzo 2024, n. 7442; Cass., 20 settembre 2023, n.
26934; Cass., 28 febbraio 2023, n. 5947; Cass., 9 marzo 2022, n.
7724; Cass., 26 gennaio 2021, n. 1562; Cass., 11 maggio 2018, n.
11439)
Il motivo è inammissibile anche su un convergente piano: non è,
infatti, consentito – come pure il mezzo di ricorso aspira a fare –
censurare l’omesso esame di risultanze istruttorie e gli elementi
valutativi apprezzati dal giudice di merito, ogni qualvolta la
doglianza si risolva, come nella specie, in una sollecitazione a una
diversa lettura del materiale probatorio, non consentita in sede di
legittimità. La CTR ha compiuto un accertamento di fatto, mettendo
in risalto, nel proprio libero sindacato, i profili di prova che sono
parsi ad essa più attendibili. Come chiarito da questa Corte spetta
unicamente al giudice di merito il compito di individuare le fonti del
proprio convincimento, di assumere e valutare le prove, di
controllarne l'attendibilità e la concludenza, di scegliere, tra le
complessive risultanze del processo, quelle ritenute maggiormente
idonee a dimostrare la veridicità dei fatti ad esse sottesi,
4 di 9

--- Pagina 5 ---

assegnando prevalenza all'uno o all'altro dei mezzi di prova
acquisiti, nonché la facoltà di escludere anche attraverso un
giudizio implicito la rilevanza di una prova, dovendosi ritenere, a tal
proposito, che egli non sia tenuto ad esplicitare, per ogni mezzo
istruttorio, le ragioni per cui lo ritenga irrilevante (Cass., 13 giugno
2014, n. 13485; Cass., 15 luglio 2009, n. 16499)
Il secondo motivo è inammissibile.
Invero, la censura si fonda su una pretesa erronea valutazione del
materiale probatorio, senza indicare alcuna violazione del principio
di disponibilità della prova o travisamento del contenuto
documentale. La doglianza si risolve in una critica al convincimento
del giudice di merito, che ha ritenuto non dimostrato l’errore
materiale dedotto dalla contribuente.
Le Sezioni Unite di questa Corte, d’altronde, hanno affermato che
«in tema di ricorso per cassazione, la doglianza circa la violazione
dell'art. 116 c.p.c. è ammissibile solo ove si alleghi che il giudice,
nel valutare una prova o, comunque, una risultanza probatoria, non
abbia operato - in assenza di diversa indicazione normativa -
secondo il suo "prudente apprezzamento", pretendendo di
attribuirle un altro e diverso valore oppure il valore che il
legislatore attribuisce ad una differente risultanza probatoria
(come, ad esempio, valore di prova legale), oppure, qualora la
prova sia soggetta ad una specifica regola di valutazione, abbia
dichiarato di valutare la stessa secondo il suo prudente
apprezzamento, mentre, ove si deduca che il giudice ha solamente
male esercitato il proprio prudente apprezzamento della prova, la
censura è ammissibile, ai sensi del novellato art. 360, primo
comma, n. 5, c.p.c., solo nei rigorosi limiti in cui esso ancora
consente il sindacato di legittimità sui vizi di motivazione» (Cass.,
Sez. U., 30 settembre 2020, n. 20867).
Il terzo motivo non coglie neanch’esso nel segno e va disatteso.
5 di 9

--- Pagina 6 ---

La parte ricorrente prospetta la violazione dell’art. 2697 c.c., ma
non allega che il giudice di appello abbia erroneamente attribuito
l’onere della prova ad una parte diversa da quella che ne era
gravata, secondo le regole di scomposizione della fattispecie. Al
contrario, la CTR ha ritenuto che l’Agenzia avesse assolto l’obbligo
motivazionale e che la contribuente non avesse fornito prova
sufficiente dell’errore dedotto. Come chiarito dalla giurisprudenza di
legittimità (Cass., 19 agosto 2020, n. 17313; Cass., 23 ottobre
2018, n. 26769; Cass., 5 settembre 2006, n. 19064), la violazione
dell’art. 2697 c.c. si configura soltanto nell’ipotesi in cui il giudice
attribuisca l’onere della prova in modo erroneo, non anche quando,
a seguito di una valutazione incongrua delle acquisizioni istruttorie,
ritenga erroneamente che la parte onerata abbia assolto tale onere.
In quest’ultimo caso, si è in presenza di un errore di
apprezzamento sull’esito della prova, sindacabile in sede di
legittimità nei soli limiti in cui sia deducibile il vizio di cui all’art.
360, comma 1, n. 5 c.p.c., e non per violazione di legge.
In realtà, la doglianza si risolve in una critica alla ricostruzione della
fattispecie concreta operata dalla CTR, mediata dalla valutazione
delle risultanze probatorie, e non integra alcuna violazione del
precetto normativo invocato.
Il quarto motivo di ricorso è inammissibile.
La CTR ha escluso la sussistenza di un errore materiale nella
dichiarazione fiscale sulla base di un accertamento di fatto,
ritenendo non dimostrata l’incidenza contabile dell’anomalia
dedotta. La pronuncia ha evidenziato come la dichiarazione non
fosse stata oggetto di alcuna rettifica e come le allegazioni della
contribuente fossero sfornite di riscontro documentale, sia in
relazione alla quantificazione dell’imposta dovuta, sia quanto alla
riconducibilità dell’errore alla compilazione del modello dichiarativo.
Si tratta di una valutazione fondata su elementi istruttori e su un
apprezzamento discrezionale riservato al giudice di merito,
6 di 9

--- Pagina 7 ---

insindacabile in sede di legittimità, salvo il vizio di motivazione nei
limiti dell’art. 360, comma 1, n. 5, cod. proc. civ., vizio non dedotto
secondo i requisiti stabiliti dalla giurisprudenza di questa Corte
(Cass., Sez. U., 30 settembre 2020, n. 20867).
La sentenza d’appello è inequivoca, poiché: i) rileva che l’Ufficio si
è limitato alla liquidazione e riscossione di imposte dichiarate e non
versate; ii) esclude l’esistenza di un errore nell’imputazione dei
centesimi; iii) afferma che l’IVA dovuta coincide con quella indicata
in dichiarazione; iv) constata la totale assenza di prova circa
l’incidenza contabile dell’asserito errore.
In tale quadro, il richiamo operato dalla CTR alla giurisprudenza
che attribuisce valore negoziale alla dichiarazione fiscale nelle
ipotesi in cui la fruizione di un beneficio sia subordinata alla sua
tempestiva indicazione costituisce un’argomentazione svolta
meramente ad abundantiam e priva di qualunque incidenza sul
dispositivo. La fattispecie in esame concerneva, infatti, l’omesso
versamento di imposte dichiarate in regime di autotassazione,
sicché quel diverso riferimento, vistosamente eccentrico rispetto al
thema decidendum, si configura come un obiter dictum sprovvisto
di rilievo ai fini della decisione.
È principio consolidato che sia inammissibile, in sede di legittimità,
il motivo di ricorso volto a censurare un’argomentazione ad
abundantiam, non costituente ratio decidendi, poiché inidonea a
produrre effetti giuridici e a influire sul dispositivo (Cass., 10 aprile
2018, n. 8755; Cass., 8 giugno 2022, n. 18429).
Ne deriva che il motivo è inammissibile, non censurando la reale
ratio decidendi, ma limitandosi a criticare un obiter dictum,
insuscettibile di ricorso per difetto di interesse.
Il quinto motivo è infondato.
Questa Corte ha affermato che “L'art. 6, comma 5, della l. n. 212
del 2000 non impone l'obbligo del contraddittorio preventivo in tutti
i casi in cui si debba procedere ad iscrizione a ruolo ai sensi
7 di 9

--- Pagina 8 ---

dell'art. 36 bis del d.P.R. n. 600 del 1973, ma solo quando
sussistano incertezze su aspetti rilevanti della dichiarazione,
situazione quest'ultima che non ricorre quando la cartella sia stata
emessa in ragione del mero mancato pagamento di quanto
risultante dalla dichiarazione, sicché in tale ipotesi non è
dovuta comunicazione di irregolarità, né, in ogni caso, dalla
omissione di detta comunicazione può derivare la non debenza o la
riduzione delle sanzioni e degli interessi di cui all'art. 2, comma 2,
del d.lgs. n. 462 del 1997” (Cass. n. 18405 del 2021). Questa
Corte già in precedenza aveva evidenziato che “La notifica della
cartella di pagamento a seguito di controllo automatizzato è
legittima anche se non preceduta dalla comunicazione del c.d.
"avviso bonario" ex art. 36 bis, comma 3, d.P.R. n. 600 del 1973,
nel caso in cui non vengano riscontrate irregolarità nella
dichiarazione; nè il contraddittorio endoprocedimentale è
invariabilmente imposto dall'art. 6, comma 5, l. n. 212 del 2000, il
quale lo prevede soltanto quando sussistano incertezze su aspetti
rilevanti della dichiarazione, situazione, quest'ultima, che non
ricorre necessariamente nei casi soggetti al citato art. 36 bis, che
implica un controllo di tipo documentale sui dati contabili
direttamente riportati in dichiarazione, senza margini di tipo
interpretativo” (Cass. n. 33344 del 2019). Ed ancora prima la
giurisprudenza nomofilattica aveva puntualizzato che “L’emissione
della cartella di pagamento con le modalità previste dall'art. 36 bis,
comma 3, del d.P.R. n. 600 del 1973, e dall'art. 54 bis, comma 3,
del d.P.R. n. 633 del 1972, non richiede di regola la
preventiva comunicazione dell'esito del controllo al contribuente,
salvo che la procedura di liquidazione automatizzata non si limiti a
rilevare meri errori materiali e richieda rettifiche preventive dei dati
contenuti nella dichiarazione, nel qual caso la sua omissione, a
seconda che sussistano o meno incertezze su aspetti rilevanti della
dichiarazione, può costituire mera irregolarità, non incidente sulla
8 di 9

--- Pagina 9 ---

validità della cartella di pagamento, oppure può comportarne la
nullità ex art. 6, comma 5, della l. n. 212 del 2000” (Cass. n. 1711
del 2018).
Il ricorso va, in ultima analisi, rigettato. Nulla va disposto sulle
spese.
P.Q.M.
Rigetta il ricorso. Spese irripetibili.
Si dà atto del fatto che, ai sensi del d.P.R. n. 115 del 2002,
art. 13, comma 1-quater, sussistono i presupposti per il
versamento dell'ulteriore importo a titolo di contributo
unificato pari a quello per il ricorso, a norma dello stesso
articolo 13, comma 1-bis, se dovuto.
Così deciso in Roma, il 24/09/2025.
Il Presidente
GIOVANNI LA ROCCA
9 di 9