======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 10517/2022 R.G. proposto da:
AGENZIA DELLE ENTRATE, elettivamente domiciliata in ROMA, VIA
DEI PORTOGHESI 12, presso l'AVVOCATURA GENERALE DELLO
STATO (ADS80224030587), che la rappresenta e difende
-ricorrente-
contro
FALLIMENTO CST COSTRUZIONI SRL
-intimata-
avverso SENTENZA di COMM.TRIB.REG. SICILIA SEZ.ST. CATANIA n.
9735/17/21 depositata il 02/11/2021.
Udita la relazione svolta nella camera di consiglio del 13/06/2025 dal
Consigliere GIACOMO MARIA NONNO.
FATTI DI CAUSA
1. Con la sentenza n. 9735/17/21 del 02/11/2021, la
Commissione tributaria regionale della Sicilia - Sezione staccata di
Catania (di seguito CTR) rigettava l’appello proposto dall’Agenzia
delle entrate (di seguito AE) avverso la sentenza n. 6611/07/14 della
Commissione tributaria provinciale di Catania (di seguito CTP), che

--- Pagina 2 ---

aveva accolto il ricorso della società CST Costruzioni s.r.l. in
liquidazione (e successivamente in fallimento, di seguito CST) nei
confronti di una cartella di pagamento per IVA non versata
relativamente all’anno d’imposta 2007.
1.1. Come emerge dalla sentenza impugnata e dagli atti di parte,
la cartella di pagamento è stata emessa ai sensi dell’art. 54 bis del
d.P.R. 26 ottobre 1972, n. 633 (decreto IVA), in ragione della
consegna, a garanzia del piano di rateizzazione, di una polizza
fideiussoria ritenuta inidonea.
1.2. La CTR respingeva l’appello di AE evidenziando, per quanto
ancora interessa, che: «l’Agenzia non avrebbe potuto iscrivere a ruolo
la somma in questione senza prima definire con provvedimento
formale la richiesta di rateazione avanzata dalla società interessata,
sia con riguardo alla ritenuta inidoneità della fideiussione prodotta
(…), sia con riguardo ad eventuali inadempimenti nel pagamento delle
rate (…)».
2. AE impugnava la sentenza della CTR con ricorso per cassazione,
affidato a un unico motivo
3. CST non resisteva in giudizio, restando, pertanto, intimata.
RAGIONI DELLA DECISIONE
1. Con l’unico motivo di ricorso AE lamenta, in relazione all’art.
360, primo comma, n. 4, cod. proc. civ., la violazione e la falsa
applicazione dell’art. 111 Cost., degli artt. 36 del d.lgs. 31 dicembre
1992, n. 546 e degli artt. 112 e 132, secondo comma, lett. c), cod.
proc. civ., nonché, in relazione all’art. 360, primo comma, n. 3, cod.
proc. civ., violazione e falsa applicazione dell’art. 3 bis, comma 4, del
d.lgs. 18 dicembre 1997, n. 462 e dell’art. 54 bis del decreto IVA.
1.1. In particolare, nella prospettazione della difesa erariale si
configurerebbe un difetto assoluto di motivazione ovvero un’omessa
pronuncia in ordine alla legittimità del ruolo – emesso in ragione
2 di 4

--- Pagina 3 ---

dell’inadempimento della società contribuente al pagamento delle
rate, debitamente contestato dalla difesa erariale –, nei limiti della
somma non oggetto di sgravio parziale da parte dell’Ufficio.
2. Il motivo è fondato nei termini di cui subito si dirà.
2.1. Secondo la giurisprudenza delle Sezioni Unite di questa Corte,
si è in presenza di una motivazione apparente allorché la
motivazione, pur essendo graficamente (e, quindi, materialmente)
esistente, come parte del documento in cui consiste il provvedimento
giudiziale, non rende tuttavia percepibili le ragioni della decisione,
perché consiste di argomentazioni obiettivamente inidonee a far
conoscere l'iter logico seguito per la formazione del convincimento, di
talché essa non consente alcun effettivo controllo sull'esattezza e
sulla logicità del ragionamento del giudice. Sostanzialmente
omogenea alla motivazione apparente è poi quella perplessa e
incomprensibile: in entrambi i casi, invero – e purché il vizio risulti dal
testo della sentenza impugnata, a prescindere dal confronto con le
risultanze processuali – l'anomalia motivazionale, implicante una
violazione di legge costituzionalmente rilevante, integra un error in
procedendo e, in quanto tale, comporta la nullità della sentenza
impugnata per cassazione (Cass. S.U. n. 22232 del 03/11/2016;
Cass. S.U. n. 16599 del 05/08/2016).
2.1.1. Determina, infine, una violazione di legge
costituzionalmente rilevante anche la motivazione contraddittoria,
nella misura in cui esprima un contrasto irriducibile tra affermazioni
inconciliabili, mentre deve escludersi la possibilità di sindacare in sede
di legittimità la semplice motivazione insufficiente (Cass. S.U. n. 8053
del 07/04/2014).
2.2. Nel caso di specie, la CTR non ha reso né motivazione
apparente, né omessa pronuncia per come evidenziato da AE, atteso
che ha chiaramente affermato che l’Agente della riscossione non
3 di 4

--- Pagina 4 ---

avrebbe potuto notificare la menzionata cartella senza previa formale
contestazione al contribuente del proprio inadempimento.
2.3. Trattasi di motivazione esistente, logica e niente affatto
apparente, in quanto idonea a far comprendere la ratio decidendi,
sicché la censura è infondata sotto il profilo dell’error in procedendo.
2.4. Il motivo è, peraltro, fondato sotto l’ulteriore profilo
denunciato della violazione di legge. Invero, l’inadempimento al
pagamento degli importi rateizzati giustifica l’iscrizione a ruolo
dell’intero importo dovuto ai sensi dell’art. 15 ter, primo comma, del
d.P.R. 29 settembre 1973, n. 602, nella versione applicabile ratione
temporis, richiamato dall’art. 3 bis, comma 3, del d.lgs. n. 462 del
1997. E ciò senza necessità di previa contestazione
dell’inadempimento, diversamente da quanto erroneamente ritenuto
dalla CTR.
3. In conclusione, il ricorso va accolto e la sentenza impugnata va
cassata e rinviata alla Corte di giustizia tributaria di secondo grado
della Sicilia, in diversa convocazione, per nuovo esame e per le spese
del presente procedimento.
P.Q.M.
accoglie il ricorso, cassa la sentenza impugnata in relazione al motivo
accolto e rinvia alla Corte di giustizia tributaria di secondo grado della
Sicilia, in diversa composizione, anche per le spese del presente
procedimento.
Così deciso in Roma, il 13/06/2025.
Il Presidente
GIUSEPPE FUOCHI TINARELLI
4 di 4