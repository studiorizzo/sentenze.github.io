======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Aiuto Crescita Economica - Aumento di capitale - Abuso del diritto - PDA.
ORDINANZA
sul ricorso iscritto al n. 24241/2024 R.G. proposto da:
AVIOINTERIORS S.P.A., in persona del l.r.p.t., rappresentata e difesa
dall’Avv. Antonio Briguglio e dall’Avv. Valeria Rossini, in forza di
procura allegata al ricorso, elettivamente domiciliata in Roma alla via
Michele Mercati n. 51;
- ricorrente –
contro
AGENZIA DELLE ENTRATE, in persona del Direttore pro tempore,
domiciliata in Roma alla via dei Portoghesi n. 12, presso l’Avvocatura
Generale dello Stato che la rappresenta e difende;
– controricorrente–
avverso la sentenza n. 3765/2024 della Corte di Giustizia Tributaria di
secondo grado della Campania, depositata il 7/06/2024, non notificata;
udita la relazione della causa svolta nella camera di consiglio del 24
ottobre 2025 dal consigliere Federico Lume.
FATTI DI CAUSA

--- Pagina 2 ---

1. La Corte di giustizia tributaria di secondo grado della Campania
rigettò l’appello proposto da Aviointeriors s.p.a. contro la sentenza resa
dalla Corte di giustizia tributaria di primo grado di Napoli che ne aveva
respinto il ricorso proposto contro l’avviso di accertamento relativo
all’anno di imposta 2016 con il quale era stato contestato il carattere
abusivo, ai sensi dell’art. 10-bis della legge n. 212/2000,
dell’operazione di aumento di capitale dell’importo di euro
17.000.000,00 deliberata il 4/12/2014 in quanto finalizzata
esclusivamente ad ottenere l’agevolazione fiscale denominata ACE
(Aiuto alla crescita economica) di cui all’art. 1 d.l. n. 201 del 2011 conv.
dalla legge n. 214/2011 e all’art. 2 d.m.14 marzo 2012.
In particolare, i giudici dell’appello dopo aver ricostruito la
normativa e il quadro giurisprudenziale in tema di abuso del diritto,
evidenziavano la natura circolare dell’operazione, in quanto l’importo
versato dalla socia di diritto inglese Industrial Engineering Limited per
l’aumento di capitale era stato finanziato dalla società di diritto italiano
Sfim s.p.a. (già  Alven s.p.a.) e restituito dalla Aviointeriors alla stessa
Sfim il giorno dopo la delibera (tutte le società facevano riferimento
allo stesso gruppo Veneruso), con un evidente effetto compensativo
che rendeva le operazioni prive di sostanza economica e finalizzate solo
al conseguimento del beneficio fiscale; evidenziavano che l’assunto
dell’ufficio resisteva altresì all’argomentazione dell’appellante, secondo
cui l’operazione era giustificata dalla finalizzazione all’estinzione di
proprie passività in forza di un contratto di gestione accentrata di
tesoreria tra Aviointeriors ed Alven, evidenziando che, in pari data, dal
conto corrente intestato alla Alven era disposto in uscita un bonifico di
euro 17.000.000,00 in favore di Fiducia s.p.a. e negando che tale
importo fosse riconducibile  al pagamento di debiti della società.
2

--- Pagina 3 ---

2. Contro tale decisione la società contribuente propone ricorso
per cassazione sulla base di un motivo, cui resiste con controricorso
l’Agenzia delle Entrate.
Il consigliere delegato ha depositato proposta di definizione
accelerata cui ha fatto seguito tempestiva istanza di decisione.
Il ricorso è stato fissato per l’adunanza camerale ex art. 380-bis.1
c.p.c. del 24 ottobre 2025 per la quale la ricorrente ha depositato
memoria.
RAGIONI DELLA DECISIONE
1. Con l’unico motivo di impugnazione, proposto in relazione all'art.
360, primo comma, n. 3, si deduce violazione e falsa applicazione
dell’art. 115 c.p.c., dell’art. 10-bis della l. n. 212/2000 nonché dei
principi elaborati dalla giurisprudenza della Suprema Corte in relazione
alla disciplina dell’abuso del diritto.
2. Il motivo va respinto.
2.1. Le Sezioni Unite di questa Corte hanno affermato, sin dal 2008,
che in materia tributaria, il divieto di abuso del diritto si traduce in un
principio generale antielusivo, il quale preclude al contribuente il
conseguimento di vantaggi fiscali ottenuti mediante l’uso distorto, pur
se non contrastante con alcuna specifica disposizione, di strumenti
giuridici idonei ad ottenere un’agevolazione o un risparmio d’imposta,
in difetto di ragioni economicamente apprezzabili che giustifichino
l’operazione, diverse dalla mera aspettativa di quei benefici: tale
principio trova fondamento, in tema di tributi non armonizzati (nella
specie, imposte sui redditi), nei principi costituzionali di capacità
contributiva e di progressività dell’imposizione, e non contrasta con il
principio della riserva di legge, non traducendosi nell’imposizione di
obblighi patrimoniali non derivanti dalla legge, bensì nel
disconoscimento degli effetti abusivi di negozi posti in essere al solo
scopo di eludere l’applicazione di norme fiscali. Esso comporta
3

--- Pagina 4 ---

l’inopponibilità del negozio all’Amministrazione finanziaria, per ogni
profilo di indebito vantaggio tributario che il contribuente pretenda di
far discendere dall’operazione elusiva, anche diverso da quelli tipici
eventualmente presi in considerazione da specifiche norme antielusive
entrate in vigore in epoca successiva al compimento dell'operazione.
(Cass. Sez. U. n. 30055/2008; Cass. Sez. U., n. 30057/2008; Cass. n.
n. 3938/2014; Cass. n. 4603/2014; Cass. n. 5090/2017; Cass. n.
14674/2024; cfr. inoltre Corte di giustizia UE, nei casi 3M-Italia,
Halifax- e Part Service); se, dunque, è consentito al contribuente di
preferire fra più alternative quella che comporti una riduzione di
imposta o un risparmio fiscale, ciò che rende elusiva la sua condotta
sta proprio nella distorsione dell’uso degli strumenti giuridici messi a
disposizione dell’ordinamento, al fine esclusivo di ottenere quel
vantaggio fiscale cui non avrebbe diritto, salvo che l’operazione posta
in essere fosse giustificata anche da valide e diverse ragioni
economiche.
Resta fermo, tuttavia, che incombe sull'Amministrazione finanziaria
la prova sia del disegno elusivo che delle modalità di manipolazione e
di alterazione degli schemi negoziali classici, considerati come
irragionevoli in una normale logica di mercato e perseguiti solo per
pervenire a quel risultato fiscale (Cass. n. 9610/2017), mentre è onere
del contribuente provare l’esistenza di un contenuto economico
dell’operazione diverso dal mero risparmio fiscale (Cass. n. 1372/2011,
in motivazione).
Tali principi risultano richiamati dalla sentenza impugnata e in
effetti la stessa ricorrente evidenzia la corretta ricostruzione del quadro
normativo e giurisprudenziale che i giudici di appello hanno delineato
in tema di abuso del diritto; la società infatti espone due censure.
2.2. Con la prima lamenta che la Corte di giustizia di secondo grado
avrebbe erratamente ritenuto «incontestata» la natura restitutoria
4

--- Pagina 5 ---

dell’operazione di versamento in data 5/12/2014 da Aviointeriors s.p.a.
a Sfim s.p.a., laddove invece la difesa della società aveva dedotto che
essa non costituiva una restituzione ma era posta in essere in
esecuzione di un accordo infragruppo di fornitura dei servizi di gestione
finanziaria del 30/04/2011, in base al quale Sfim era tenuta a fornire
in favore di Aviointeriors i predetti servizi.
La censura è infondata, in quanto dalla lettura integrale della
decisione emerge chiaramente che i giudici di appello non abbiano
inteso ritenere incontestata la natura «restitutoria» della operazione
del 5/12/2014 ma solo il fatto materiale che in quella data fosse
avvenuto il trasferimento, da parte di Aviointeriors s.p.a. a Sfim s.p.a.,
della medesima somma oggetto dell’aumento di capitale.
Ciò è reso del resto evidente dal fatto che la stessa Corte esamina
espressamente la contestazione della società, mossa al riguardo della
natura di tale operazione e secondo cui in realtà tale somma era
versata in esecuzione dell’accordo infragruppo di pool sharing.
Deve quindi escludersi che la Corte di giustizia abbia dato rilievo al
principio di non contestazione della cui mancanza di presupposti si
duole la ricorrente.
2.3. Con una seconda censura la società evidenzia che la Corte
avrebbe di fatto non considerato che effettivamente la Sfim s.p.a.
aveva pagato i debiti di Aviointeriors s.p.a. nei confronti di terzi in
esecuzione del predetto accordo e che quindi l’operazione di
riversamento dei fondi, necessari a tale scopo, era reale e non fittizia.
Tale censura va considerata inammissibile.
La Corte campana ha esaminato gli elementi distorsivi e anomali
che hanno determinato la decisone dei primi giudici a ritenere
sussistente un indebito vantaggio fiscale non giustificato: in particolare
la modalità con cui l’aumento di capitale è stato effettuato, cioè
attraverso un contratto di gestione accentrata di tesoreria, e la
5

--- Pagina 6 ---

restituzione dopo un solo giorno dell’importo ricevuto, hanno portato a
concludere che l’aumento di capitale non era stato effettuato per scopi
tipici come la realizzazione di un plano industriale, ma era finalizzato
solo all’avvalimento dell’agevolazione fiscale di cui all’art. 1 del d.l n.
201 del 2011, negando che l’importo fosse riconducibile al pagamento
di debiti.
Trattasi di ragionamento esente da critiche e in realtà la censura
esposta appare, più che altro, preordinata ad un nuovo esame del
merito, da ritenersi escluso in sede di legittimità (tra le altre, Cass. n.
34837/2023); essa, infatti, appare finalizzata ad un accertamento
fattuale di segno opposto a quello espresso dalla CGT di II grado in
sede di apprezzamento della fattispecie concreta, mediante
l’evidenziazione di taluni elementi in fatto (l’avvenuto pagamento da
parte di Sfim dei debiti di Aviointeriors e volto a dimostrare l’effettività
dell’operazione di trasferimento dei fondi) il cui esame risulterebbe
omesso o insufficiente.
Il motivo peraltro sfugge alla possibile riqualificazione ai sensi
dell’art. 360, primo comma, n. 5 c.p.c., ostandovi il disposto dell’art.
360, quarto comma, c.p.c., in presenza di una cd. doppia conforme.
3. Il ricorso va pertanto respinto.
Alla soccombenza segue la condanna al pagamento delle spese di
lite in favore dell’Agenzia delle Entrate.
Trattandosi di decisione conforme alla proposta di definizione, la
parte ricorrente va, inoltre, condannata, al pagamento, ai sensi dell’art.
96, terzo comma, c.p.c. di una somma in favore del controricorrente,
nonché, ai sensi dell’art. 96, quarto comma, c.p.c., al pagamento
dell’ulteriore somma liquidata in dispositivo in favore della cassa delle
ammende, in virtù del richiamo a tali disposizioni operato dall’art. 380-
bis c.p.c.
P.Q.M.
6

--- Pagina 7 ---

rigetta il ricorso;
condanna la ricorrente Aviointeriors s.p.a. al pagamento, in favore
dell’Agenzia delle Entrate, delle spese del giudizio di legittimità, che
liquida in euro 5.000,00 per compensi, oltre alle spese prenotate a
debito, nonché della somma di euro 2.500,00 ai sensi dell’art. 96, terzo
comma, c.p.c.;
condanna la ricorrente Aviointeriors s.p.a. al pagamento di euro
1.000,00, ai sensi dell’art. 96, quarto comma, c.p.c., in favore della
cassa delle ammende.
Ai sensi dell’art. 13, comma 1-quater, del d.P.R. n. 115 del 2002,
inserito dall’art. 1, comma 17 della l. n. 228 del 2012, dà atto della
sussistenza dei presupposti processuali per il versamento, da parte
della ricorrente, dell’ulteriore importo a titolo di contributo unificato
pari a quello previsto per il ricorso, a norma del comma 1-bis dello
stesso art. 13, se dovuto.
Così deciso in Roma, il 24 ottobre 2025.
Il Presidente
Paolo Di Marzio
7