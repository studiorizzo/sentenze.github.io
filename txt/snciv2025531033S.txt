======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

SILENZIO-DINIEGO RIMBORSO IRPEG 1996.
SENTENZA
sul ricorso iscritto al n. 22074/2023 R.G. proposto da:
BANCA IFIS S.P.A., in persona del legale rappresentante pro-
tempore, rappresentata e difesa dagli avv.ti Mario Martelli,
Giovanni Caliceti e Giorgia Passacantilli in virtù di procura
speciale allegata al ricorso,
– ricorrente –
contro
AGENZIA DELLE ENTRATE, in persona del Direttore pro-
tempore, domiciliata in Roma, via dei Portoghesi n. 12, presso
l’Avvocatura Generale dello Stato dalla quale è rappresentata e
difesa ex lege,
– controricorrente –
avverso la sentenza della Corte di Giustizia Tributaria di
secondo grado della Liguria n. 258/2023, depositata il 4 arile
2023;

--- Pagina 2 ---

udita la relazione della causa svolta nella pubblica udienza del
10 settembre 2025 dal consigliere dott. Valentino Lenoci;
viste le conclusioni del Pubblico Ministero, in persona del sost.
proc. gen. dott. Alessandro Pepe, che ha chiesto l’accoglimento
del ricorso;
uditi l’avv. Giovanni Caliceti per la ricorrente Banca IFIS s.p.a.,
e l’avvocato dello Stato Francesca D’Ambrosio per l’Agenzia
delle Entrate;
FATTI DI CAUSA
1. La società Morteo Industrie s.p.a. in Amministrazione
Straordinaria presentava, in data 26 giugno 1997, la
dichiarazione annuale Mod. 760/1997, con la quale evidenziava
un credito per eccedenza IRPEG per l’anno 1996 di lire
39.114.000, pari ad € 20.200,70, chiedendone il rimborso.
Successivamente, con scrittura privata del 13 gennaio 2015,
registrata il 16 gennaio 2015, la Banca IFIS s.p.a. acquistava il
suddetto credito, notificando l’avvenuta cessione all’Ufficio e
presentando successivamente, in data 30 marzo 2017, istanza
di rimborso in via amministrativa.
In data 10 aprile 2017 l’Agenzia delle Entrate notificava alla
società una richiesta di integrazione documentale, atta a
verificare la sussistenza del credito.
Successivamente, con messaggio p.e.c. del 19 maggio 2017,
l’Agenzia delle Entrate comunicava che la documentazione
fornita non era ritenuta sufficiente a dimostrare la spettanza del
rimborso, per cui richiedeva ulteriore documentazione.
2. Avverso tali comunicazioni la Banca IFIS s.p.a. proponeva
ricorso dinanzi alla Commissione Tributaria Provinciale di
Genova la quale, con sentenza n. 1435/2017, depositata il 30
R.G. N. 22074/2023 Cons. est. Valentino Lenoci
2

--- Pagina 3 ---

novembre 2017, lo dichiarava inammissibile, ritenendo che gli
atti impugnati avessero natura meramente interlocutoria, e che
quindi non si fosse in presenza di un diniego esplicito e neanche
tacito, con compensazione delle spese di lite.
3. Interposto gravame dalla Banca IFIS s.p.a., la Corte di
Giustizia Tributaria di secondo grado della Liguria, con sentenza
n. 258/2023, pronunciata il 16 gennaio 2023 e depositata in
segreteria il 4 aprile 2023, rigettava l’appello, confermando la
sentenza di primo grado e compensando le spese di giudizio.
4. Avverso tale sentenza ha proposto ricorso per cassazione
la Banca IFIS, sulla base di quattro motivi (ricorso notificato il
3 novembre 2023).
L’Agenzia delle Entrate resiste con controricorso.
5. Con decreto del 14 aprile 2025 è stata fissata la discussione
del ricorso dinanzi a questa sezione per la pubblica udienza del
10 settembre 2025.
All’udienza suddetta il Pubblico Ministero ha concluso
chiedendo l’accoglimento del ricorso.
Sono comparsi i procuratori delle parti, che hanno concluso
come da verbale in atti.
La Corte si è riservata per la decisione.
RAGIONI DELLA DECISIONE
1. Il ricorso in esame, come si è detto, è affidato a quattro
motivi.
1.1. Con il primo motivo la Banca IFIS s.p.a. deduce violazione
e falsa applicazione degli artt. 19 e 21 del d.lgs. 31 dicembre
1992, n. 546, nonché dell’art. 38 del d.P.R. 29 settembre 1973
n. 602, in relazione all’art. 360, primo comma, n. 3), c.p.c.
R.G. N. 22074/2023 Cons. est. Valentino Lenoci
3

--- Pagina 4 ---

Rileva, in particolare, che il Giudice regionale avrebbe violato
e falsamente applicato le norme coinvolte, confermando la
pronuncia di primo grado di inammissibilità del ricorso, perché
l’atto impugnato non aveva natura meramente interlocutoria,
ma di vero e proprio diniego, come tale impugnabile avanti il
Giudice tributario.
1.2. Con il secondo motivo si deduce violazione e falsa
applicazione degli artt. 2935, 2938 e 2946 c.c., dell’art. 112
c.p.c., dell’art. 2, comma 58, della l. 24 dicembre 2003, n. 350,
nonché degli artt. 38 del d.P.R. n. 602/1973 e 21 del d.lgs. n.
546/1992, in relazione all’articolo 360, primo comma, n. 3),
c.p.c.
Sostiene la ricorrente che il Giudice regionale avrebbe violato
e falsamente applicato le norme e i principi secondo i quali
l’esposizione e richiesta di rimborso in seno alla dichiarazione
annuale costituisce già istanza di rimborso.
1.3. Con il terzo motivo di ricorso viene eccepita violazione e
falsa applicazione dell’art. 36-bis, comma 1, del d.P.R. 29
settembre 1973, n. 600, dell’art. 42-bis del d.P.R. n. 602/1973,
dell’art. 43 del d.P.R. n. 600/1973, nonché degli artt. 8 e 10
della l. 27 luglio 2000, n. 212 e dell’art. 2220 c.c., in relazione
all’articolo 360, primo comma, n. 3) c.p.c.
Rileva, in particolare, la ricorrente che il Giudice regionale
aveva violato le norme coinvolte che, nella fattispecie,
comminerebbero la decadenza dell’Ufficio dal potere di negare
il diritto di rimborso, e la cui applicazione si impone in ragione
dei principi costituzionali e del diritto unionale, richiedendo,
altresì, di sollevare questione di legittimità costituzionale
dell’art. 43 d.P.R. n. 600/1973, coma interpretato dalle
R.G. N. 22074/2023 Cons. est. Valentino Lenoci
4

--- Pagina 5 ---

pronunce delle SS.UU. di questa Corte n. 21765 e 21766 del
2021, per violazione degli artt. 3, 24, 53, 97 Cost., nonché
dell’art. 117, primo comma, Cost., in riferimento all’Art. 6 della
Convenzione Europea dei Diritti dell’Uomo, oltre che dei principi
di proporzionalità e ragionevolezza, ovvero che fosse sollevata
questione pregiudiziale dinanzi alla Corte di Giustizia dell’Unione
Europea in ordine alla violazione del principio di proporzionalità
dei termini di accertamento.
1.4. Con il quarto motivo, infine, la ricorrente lamenta
violazione e falsa applicazione dell’art. 2697 c.c., dell’art. 115
c.p.c., degli artt. 14, 15, 24, 25, 26, 45, 87 e ss. del d.P.R. n.
602/1973, nonché dell’art. 38-bis del d.P.R. 26 ottobre 1972, n.
633, dell’art. 28-ter del d.P.R. n. 602/1973, dell’art. 23 del d.
lgs. 18 dicembre 1997, n. 472 e dell’art. 56 legge fall. (ora in
termini art. 155 c.c.i.i.), in relazione all’articolo 360, primo
comma, n. 3) c.p.c.
Sostiene che il Giudice regionale avrebbe violato le norme e i
principi in tema di prova della pretesa tributaria fatta valere
dall’Amministrazione, con riferimento all’esistenza di “carichi
pendenti” da eccepire in compensazione, senza fornire la prova
dell’esistenza dei titoli in base ai quali far valere il proprio
credito.
2. Così delineati i motivi di ricorso, la Corte osserva quanto
segue.
2.1. Il primo motivo è fondato.
La Banca IFIS s.p.a. impugna due provvedimenti
dell’Amministrazione finanziaria: il primo, notificato il 10 aprile
2017, con il quale vengono richieste integrazioni documentali al
credito del quale si chiede il rimborso (credito IRPEG 1996
R.G. N. 22074/2023 Cons. est. Valentino Lenoci
5

--- Pagina 6 ---

acquistato dalla procedura di amministrazione straordinaria
della Morteo Industrie s.p.a.), e viene comunque specificato che
il rimborso non poteva avere luogo, sia perché la domanda era
stata presentata oltre il termine di prescrizione decennale, e
risultavano a carico della cedente somme iscritte a ruolo; il
secondo, notificato il 19 maggio 2017, con il quale viene
richiesta ancora documentazione comprovante il credito.
Orbene, è noto che, in tema di contenzioso tributario,
l’elencazione degli “atti impugnabili”, contenuta nel d.lgs. n. 546
del 1992, art. 19, pur dovendosi considerare tassativa, va
interpretata in senso estensivo, sia in ossequio alle norme
costituzionali di tutela del contribuente (art. 24 e 53 Cost.) e di
buon andamento della p.A. (art. 97 Cost.), che in conseguenza
dell’allargamento della giurisdizione tributaria operato con la l.
28 dicembre 2001, n. 448. Ciò comporta la facoltà  di ricorrere
al giudice tributario avverso tutti gli atti adottati dall’ente
impositore che, con l’esplicitazione delle concrete ragioni,
fattuali e giuridiche, che la sorreggono, porti comunque a
conoscenza del contribuente una ben individuata pretesa
tributaria, senza necessità di attendere che la stessa, ove non
sia raggiunto lo scopo dello spontaneo adempimento cui è
natura/iter preordinato, si vesta della forma autoritativa di uno
degli atti dichiarati espressamente impugnabili dal citato d.lgs.
n. 546 del 1992, art. 19. Infatti già al momento della ricezione
della notizia sorge in capo al contribuente l’interesse, ex art.
100 c.p.c., a chiarire, con pronuncia idonea ad acquisire effetti
non più modificabili, la sua posizione in ordine alla stessa e
quindi ad invocare una tutela giurisdizionale che assicuri il
controllo della legittimità sostanziale della pretesa impositiva
R.G. N. 22074/2023 Cons. est. Valentino Lenoci
6

--- Pagina 7 ---

e/o dei connessi accessori vantati dall’ente pubblico (cfr. Cass.
11 febbraio 2021, n. 3466; Cass. 20 gennaio 2023, n. 1797).
Da ciò consegue quindi, innanzitutto, che l’elencazione degli
atti impugnabili contenuta nell’art. 19 del d.lgs. n. 546/1992
deve essere interpretata in senso estensivo, sia in ossequio alle
norme costituzionali di tutela del contribuente e di buon
andamento della pubblica amministrazione, sia in conseguenza
dell’allargamento della giurisdizione tributaria operata ex lege
(l. n. 448/2001) e anche in ragione dei principi in tema di
ragionevole durata del processo; in secondo luogo, sono
autonomamente impugnabili tutti quegli atti che si esplicitano
in una chiara manifestazione di potestà impositiva - seppur non
necessariamente tradotta in uno dei provvedimenti autoritativi
nominati dall’art. 19 del d.lgs. n. 546/1992 – ovvero una
volontà di diniego del rimborso, e che, una volta portati a
conoscenza del contribuente, fanno insorgere in questi
l’interesse ad agire ex art. 100 c.p.c. giusta la loro idoneità ad
incidere irreversibilmente sulla sua propria sfera giuridica.
Nel caso di specie, è indubbio che - specialmente con la
comunicazione notificata il 19 maggio 2017, e con l’ulteriore
richiesta di documentazione comprovante il credito dopo la
precedente richiesta notificata il 10 aprile 2017 – l’Ufficio abbia
chiaramente, e in ogni caso, manifestato la volontà di non
procedere al rimborso richiesto, ragion per cui, al di là del
nomen iuris e del contenuto asseritamente interlocutorio, tali
comunicazioni hanno natura sostanziale di diniego, e come tali
sicuramente impugnabili ex art. 19, comma 1, lett. g), d.lgs. n.
546/1992.
R.G. N. 22074/2023 Cons. est. Valentino Lenoci
7

--- Pagina 8 ---

A tal proposito, è stato affermato che «il provvedimento di
sospensione del procedimento instaurato con l'istanza di
rimborso, così qualificato dall'amministrazione finanziaria, va
equiparato al rigetto dell'istanza ed è direttamente impugnabile
dal contribuente, se implica il rifiuto di procedere
all'accertamento del credito e lo differisce indefinitamente»
(Cass. 20 novembre 2023, n. 32113).
Nella fattispecie in esame, è indubbio che l’Amministrazione
abbia comunque sospeso la valutazione sull’istanza di rigetto, e
tale sospensione non può che essere equiparata al diniego, in
quanto, in pratica, si sostanzia in un rifiuto di procedere al
pagamento del credito asseritamente vantato dal contribuente.
Il ricorso originariamente proposto dalla Banca IFIS, quindi,
deve ritenersi ammissibile.
2.2. Gli altri motivi devono ritenersi assorbiti.
In particolare, per quel che riguarda la questione relativa alla
prescrizione e decadenza dal diritto al rimborso rilevata dalla
Corte regionale, deve rilevarsi che, quando una pronunzia
contenga decisioni di natura preliminare, sulla stessa
ammissibilità del ricorso, la successiva decisione di merito è
tamquam non esset. Sicché, la pronunzia della Corte di Giustizia
Tributaria di secondo grado - che dopo avere confermato la non
impugnabilità degli atti impugnati, ha anche affermato la
decadenza/prescrizione della pretesa di rimborso, la possibilità,
per l’Amministrazione, di contestare il credito indicato nella
dichiarazione annuale del contribuente anche oltre gli ordinari
termini di accertamento, e la possibilità di subordinare il
rimborso all’assolvimento dei carichi tributari della società
R.G. N. 22074/2023 Cons. est. Valentino Lenoci
8

--- Pagina 9 ---

cedente Morteo Industrie s.p.a. - è una pronunzia che non ha
reali effetti, di cui non si imponeva l’impugnazione.
Da ciò deriva, inoltre, l’assorbimento degli altri motivi di
ricorso, che dovranno essere riesaminati in sede di rinvio,
all’esito della ritenuta ammissibilità del ricorso in primo grado.
3. La sentenza impugnata deve quindi essere cassata, con
rinvio, per nuovo giudizio, alla Corte di Giustizia Tributaria di
secondo grado della Liguria, in diversa composizione, la quale
provvederà anche alla regolamentazione delle spese del giudizio
di legittimità.
P.Q.M.
La Corte accoglie il primo motivo di ricorso, e dichiara assorbiti
gli altri motivi.
Cassa la sentenza impugnata e rinvia, per nuovo giudizio, alla
Corte di Giustizia Tributaria di secondo grado della Liguria, in
diversa composizione, anche per la regolamentazione delle
spese del giudizio di legittimità.
Così deciso in Roma, il 10 settembre 2025.
Il Consigliere est.                               Il Presidente (Dott. Valentino Lenoci)                      (Dott. Lucio Napolitano)
R.G. N. 22074/2023 Cons. est. Valentino Lenoci
9