======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Registro: n. 12952/2018 R.G. | Cron. | Rep. | A.C. 8 luglio 2025
Oggetto: IVA, IRPEF e IRAP - Reddito d'impresa - Studi di settore.

ACCERTAMENTO INDUTTIVO PURO – PRESUPPOSTI -
ORDINANZA
sul ricorso iscritto al n. 25718/2022 R.G. proposto da:
PAPAROZZI ARMANDO, rappresentato e difeso dall’avv. Vincenzo
Arrigo e dall’avv. Gianluca Varvo, giusta procura speciale in atti
CONTRO
AGENZIA DELLE ENTRATE, in persona del Direttore Generale pro
tempore
- resistente–
avverso la sentenza della Commissione Tributaria Regionale del
Lazio n. 994/11/2022, pubblicata in data 8.3.2022, non notificata;
udita la relazione svolta all’adunanza camerale del 6 novembre
2025 dal consigliere Maria Clara SALI;
FATTI DI CAUSA

--- Pagina 2 ---

1.Paparozzi Armando impugnava l’avviso di accertamento n.
TKL01PF00910, relativo all’anno 2013, emesso dall’Agenzia delle
Entrate - Direzione Provinciale di Viterbo, con il quale veniva
contestata la violazione delle disposizioni previste in materia di
IRPEF ed IVA, per aver esercitato attività commerciale di
somministrazione di alimenti e bevande in totale evasione di
imposta nel corso della Sagra della Castagna, svoltasi nel mese di
ottobre dell’anno 2013 nel comune di Canepina.
2.Con separato ricorso impugnava l’avviso di accertamento n.
TKL01PF00071, relativo all’anno 2014, contenente la
contestazione della violazione delle disposizioni previste in materia
di IRPEF, nonché l’avviso di accertamento n. TKL01PF00110,
relativo all’anno 2014, contenente la contestazione della
violazione delle disposizioni previste in materia di IVA, emessi
entrambi dall’Agenzia delle Entrate, Direzione Provinciale di
Viterbo. A sostegno dei predetti accertamenti l’Agenzia sosteneva
che dalla disamina del processo verbale di constatazione - elevato
nel mese di ottobre 2014 durante l’accesso ai locali, dalla Guardia
di Finanza, Compagnia Civita Castellana e trasmesso all’Agenzia in
data 20.02.2015 - emergeva che il Paparozzi, per gli anni
d’imposta  2013 e 2014 esercitava un’attività commerciale dedita
alla somministrazione di cibi e bevande in totale evasione
d’imposta, durante la “festa della castagna” di Canepina,
mediante la gestione della “Cantina Ezzapori da Nonna Speranza”,
così violando l’art. 1, comma 1 del d.lgs. 471/1997 e l’art. 6,
commi 1, 4, 5 del d.lgs. 471/1997.
3.La C..T.P di Viterbo, previa riunione dei giudizi, rigettava i
ricorsi, osservando che non era stato trovato nei locali, né allegato
in giudizio alcun documento contabile inerente alla gestione della
cantina, per cui era lecito procedere ad accertamento induttivo;
risultava inoltre che il contribuente aveva provveduto in maniera
autonoma all’acquisto dei prodotti alimentari e delle materie prime
2 di 8

--- Pagina 3 ---

da destinare alla somministrazione di alimenti e bevande, nonché
degli arredi ed alla riscossione degli introiti; risultava infine la
totale assenza di prova della devoluzione degli incassi, di cui non
si contestava la percezione da parte del Paparozzi, alla Pro Loco.
4. La C.T.R. del lazio, adita dal contribuente, rigettava l’appello
sulla base delle seguenti considerazioni: era legittimo utilizzo del
procedimento induttivo puro, in quanto in sede di accesso nei
locali di esercizio dell’attività da parte dell’organo militare
verbalizzante era stata riscontrata l’assenza di qualsivoglia
documento contabile relativo all’attività di fatto esercitata. Erano
fatti non contestati il conseguimento dei ricavi individuati dalla
Guardia di Finanza; il Paparozzi era responsabile della gestione
della cantina dal 2010; le attrezzature erano di sua proprietà; le
caratteristiche dell’attività (prezzi, numero di commensali) erano
state ricostruite sulla base delle dichiarazioni dell’appellante;
nessuna documentazione fiscale era mai stata rilasciata agli
avventori del ristorante. Non era stata fornita alcuna prova che
l’attività fosse riferibile alla Pro Loco.
4.Paparozzi Armando ricorre per cassazione avverso la sentenza
indicata in epigrafe sulla base di due motivi.
5.L’Agenzia delle Entrate si è costituita al solo fine di partecipare
all’eventuale discussione in pubblica udienza.
6. E’ stata fissata l’adunanza camerale 6.11.2025.
7. Il ricorrente ha depositato memoria illustrativa.
RAGIONI DELLA DECISIONE
1.Con il primo motivo di ricorso, rubricato «violazione e/o falsa
applicazione di norme di diritto (art. 360 n. 3 c.p.c.), in riferimento
all’ art. 39, comma 1, lett. d), del d.p.r. 29.09.1973 n. 600 e
all’art. 2729 c.c.», il ricorrente assume che l’Agenzia delle Entrate
aveva emesso gli avvisi di accertamento, ponendo a base degli
stessi esclusivamente quanto rilevato dalla Guardia di Finanza nel
3 di 8

--- Pagina 4 ---

mese di ottobre 2014 durante l’accesso ai locali, così anch’essa
procedendo in via induttiva ed elaborando un avviso per ogni
annualità di imposta  2013 e 2014. L’art. 39, comma 1, lett. d)
d.p.r. 29.09.1973 n. 600 dispone che l’esistenza di attività non
dichiarate o la inesistenza di passività dichiarate è desumibile
anche sulla base di presunzioni semplici, purché gravi, precise e
concordanti. Nel caso concreto, i Giudici di secondo grado,
emanando la cassanda sentenza, si erano limitati ad affermare la
legittimità dell’accertamento di tipo induttivo in virtù dell’assenza,
nelle mani del Paparozzi, di qualsiasi documento contabile relativo
all’attività che veniva esercitata di somministrazione di alimenti e
bevande. Questa circostanza non poteva in alcun modo essere
considerata tale da ritenere che il ricorrente svolgesse attività
produttiva che, si ribadisce, era imputabile solo ed esclusivamente
alla Pro Loco di Canepina, come accertato dai Giudici di prime cure
dopo un’attenta valutazione della documentazione prodotta. La
sentenza non pronunciava circa ulteriori elementi che potessero
provare lo svolgimento dell’attività in questione da parte del
Paparozzi, pertanto non si comprendeva come potesse ritenersi
legittimo un accertamento di tipo induttivo sulla persona del
ricorrente, in assenza di presunzioni gravi, precise e concordanti
che convergessero a dimostrare l’esistenza di tale attività
commerciale in capo al ricorrente - che peraltro svolgeva, in quegli
anni ed alla data dell’accertamento, un lavoro completamente
diverso presso la società “SEAT pagine gialle” - come già accertato
in primo grado dalla Commissione Provinciale di Viterbo.
2.Con il secondo motivo, rubricato «violazione e/o falsa
applicazione di norme di diritto (art. 360 n. 3 c.p.c.), in riferimento
all’art. 1, comma 11 e all’art. 6, commi 1, 4, 5 del d.lgs. del
18.12.1997, n. 471», il ricorrente deduce che l’art. 1, comma 11 e
l’art. 6, commi 1, 4, 5 del D.LGS. del 18.12.1997, n. 471,
disciplinanti rispettivamente “violazioni relative alla dichiarazione
4 di 8

--- Pagina 5 ---

delle imposte sui redditi e dell’imposta regionale sulle attività
produttive” e “violazioni degli obblighi relativi alla documentazione,
registrazione ed individuazione delle operazioni soggette
all’imposta sul valore aggiunto” sarebbero stati applicati
erroneamente dall’Agenzia delle Entrate, in quanto l’applicabilità
delle norme in questione presupponeva l’esistenza dell’esercizio di
un’attività produttiva, ma nella fattispecie concreta tale elemento
essenziale mancava, in quanto l’attività di somministrazione di
alimenti e bevande durante la Festa della castagna di Canepina non
era in alcun modo attribuibile al ricorrente. La Commissione
Tributaria Regionale del Lazio, nell’emanare la sentenza impugnata,
aveva totalmente omesso ogni valutazione degli atti di causa, che
avrebbe dovuto essere condotta analizzando tutti i documenti
depositati, oltre che leggendo attentamente il Processo Verbale di
Contestazione, all’interno del quale il sig. Paparozzi aveva
chiaramente ribadito di essere estraneo all’aspetto fiscale e
contabile perché gli stessi erano in capo alla Pro Loco.
La Commissione Regionale non avrebbe dunque valutato la
documentazione prodotta in primo grado, analizzata
compiutamente dai Giudici di prime cure, dalla quale era
chiaramente emerso che l’attività commerciale fosse da imputare,
sotto ogni aspetto, compreso quello contabile – fiscale, alla Pro
Loco, la quale si era occupata di richiedere e ricevere le
autorizzazioni per la apertura delle cantine, di presentare la
richiesta di inizio attività settore alimentare, di gestire gli acquisiti
dei generi alimentari e la loro distribuzione tra le cantine, e di
ricevere in consegna tutti i ricavi delle cantine partecipanti. La
sentenza impugnata, oltre a rilevare la natura commerciale
dell’attività svolta, elemento non contestato ed irrilevante ai fini
della definizione della controversia, si limitava ad affermare che il
ricorrente non poteva essere considerato estraneo alla gestione
dell’attività, non avendo contestato il conseguimento dei ricavi
5 di 8

--- Pagina 6 ---

rilevati dalla Guardia di Finanza ed avendo egli stesso fornito agli
agenti accertatori tutti gli elementi dell’organizzazione medesima.
Ma tali asserzioni erano prive di ogni logicità per due ordine di
motivi: - il sig. Paparozzi è associato volontario della Pro Loco dal
2001, spesso nel corso degli anni, come provato in primo grado, ha
offerto il suo contributo organizzativo a titolo del tutto gratuito,
assumendosi l’incombenza di eseguire le direttive stabilite dalla Pro
Loco e dunque era per tale motivo che aveva potuto rendere
dichiarazioni dettagliate in merito all’attività; - le dichiarazioni rese
non provavano in alcun modo che lo stesso percepisse  redditi
dall’attività di somministrazione di cibi e bevande esercitata. Atteso
che i Giudici di seconde cure avevano omesso di spiegare le ragioni
per cui la contestata attività fosse attribuibile al ricorrente e stante
l’accertamento effettuato in primo grado, circa l’imputabilità
dell’esercizio di tale attività commerciale in capo alla Pro Loco,
accertamento fondato sulle prove documentali prodotte in atti, la
sentenza impugnata meriterebbe di essere cassata per erronea
applicazione dell’art. 1, comma 1 e dell’art. 6, commi 1, 4, 5 del
d.lgs. 471/1997, essendo ogni eventuale violazione fiscale
imputabile alla Pro Loco del comune di Canepina.
3. I motivi sono inammissibili.
3.1. Il ricorrente non propone censure specifiche avverso la
motivazione adottata dalla C.T.R., che ha affermato la sussistenza
di fatti non contestati, tra cui quelli già enucleati dai giudici di
prime cure ed ha negato che l’appellante avesse fornito prove a
sostegno dell’assunto di essere un mero volontario che agiva sotto
le direttive della Pro Loco. Il ricorrente non individua in modo
specifico i documenti che non sarebbero state esaminati dalla
C.T.R., limitandosi ad affermare che essi sarebbero stati
puntualmente esaminati dai giudici di primo grado, che tuttavia
risultano invece aver respinto il ricorso, senza menzionare alcuna
documentazione prodotta dal ricorrente ed anzi affermando che
6 di 8

--- Pagina 7 ---

non era stata fornita prova alcuna della devoluzione degli incassi
alla Pro Loco.
I giudici del gravame, oltre ad aver correttamente individuato il
tipo di accertamento posto in essere dagli accertatori, fondato sul
metodo induttivo puro, di cui all’art. 39, comma 1, lettera c) del
d.p.r. 600/73, stante l’omessa presentazione di dichiarazioni fiscali
e l’assenza di documentazione contabile, hanno compiuto un
accertamento in fatto analiticamente e compiutamente motivato
che non può essere sindacato in sede di legittimità.
Infatti, con il ricorso per cassazione la parte non può rimettere in
discussione, proponendo una propria diversa interpretazione, la
valutazione delle risultanze processuali e la ricostruzione della
fattispecie operate dai giudici del merito poiché la revisione degli
accertamenti di fatto compiuti da questi ultimi è preclusa in sede di
legittimità» (Cass., n. 29404 del 07/12/2017, Rv. 646976 - 01).
Con la proposizione del ricorso per cassazione, il ricorrente non può
rimettere in discussione, contrapponendone uno difforme,
l'apprezzamento in fatto dei giudici del merito, tratto dall'analisi
degli elementi di valutazione disponibili ed in sé coerente, atteso
che l'apprezzamento dei fatti e delle prove è sottratto al sindacato
di legittimità, dal momento che, nell'ambito di quest'ultimo, non è
conferito il potere di riesaminare e valutare il merito della causa,
ma solo quello di controllare, sotto il profilo logico formale e della
correttezza giuridica, l'esame e la valutazione fatta dal giudice di
merito, cui resta riservato di individuare le fonti del proprio
convincimento e, all'uopo, di valutare le prove, controllarne
attendibilità e concludenza e scegliere, tra le risultanze probatorie,
quelle ritenute idonee a dimostrare i fatti in discussione» (Cass., n.
9097 del 07/04/2017, Rv. 643792 - 01).
4. Il ricorso va conclusivamente dichiarato inammissibile.
5. Nulla per le spese.
7 di 8

--- Pagina 8 ---

6. Ai sensi dell'art. 13, comma 1 -quater, del d.P.R. 115/2002, la
Corte dà atto della sussistenza dei presupposti processuali per il
versamento da parte del ricorrente dell'ulteriore importo a titolo di
contributo unificato pari a quello dovuto per il ricorso principale, a
norma del comma 1 -bis dello stesso articolo 13, se dovuto.
P.Q.M.
La Corte dichiara il ricorso inammissibile;
nulla per le spese;
Ai sensi dell'art. 13, comma 1 -quater, del d.P.R. 115/2002, la
Corte dà atto della sussistenza dei presupposti processuali per il
versamento da parte del ricorrente dell'ulteriore importo a titolo di
contributo unificato pari a quello dovuto per il ricorso principale, a
norma del comma 1 -bis dello stesso articolo 13, se dovuto.
Così deciso in Roma, nella camera di consiglio 6.11.2025
Il Presidente
(Andreina Giudicepietro)
8 di 8