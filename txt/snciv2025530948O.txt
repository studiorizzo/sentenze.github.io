======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Registro: n. 12952/2018 R.G. | Cron. | Rep. | A.C. 8 luglio 2025
Oggetto: IVA, IRPEF e IRAP - Reddito d'impresa - Studi di settore.

ha pronunciato la seguente
ORDINANZA
sul ricorso iscritto al n. 11370/2025 R.G. proposto da:
FINAMORE FABIO (c.f. FNMFBA70L24I138H), rappresentato e difeso
dagli Avv.ti PATRIZIO IVO D'ANDREA (DNDPRZ83E18D773E),
ROBERTO DAMONTE (DMNRRT66B24A388T) e PIERMASSIMO
CHIRULLI (CHRPMS73C28C424J)
-ricorrente-
contro
AGENZIA DELLE ENTRATE (c.f. 06363391001), in persona del
direttore pro-tempore, rappresentata e difesa ex lege
dall’Avvocatura generale dello Stato (c.f. 80224030587)
-controricorrente-
avverso il decreto del Presidente Titolare della sezione tributaria
Corte di cassazione n. 6329/2025 depositato il 10/03/2025.
Udita la relazione svolta nella camera di consiglio del 04/11/2025 dal
Consigliere Gianluca Bordon.
FATTI DI CAUSA

--- Pagina 2 ---

1. Con la sentenza n. 962, depositata il 23/6/2017, la CTR della
Liguria ha accolto l’appello dell’Agenzia delle Entrate avverso la
sentenza della CTP d’Imperia n. 160/01/2014, depositata il
21/10/2014, confermando la validità di un accertamento sintetico
nei confronti del contribuente Fabio Finamore.
2. Finamore ha proposto ricorso per cassazione articolando
quattro motivi ex art. 360, comma 1, n. 5 e n. 3, c.p.c.
3. Successivamente in data 29/1/2023 il ricorrente ha presentato
domanda di definizione agevolata della controversia tributaria ai
sensi dell’art. 1, commi da 186 a 202 della legge n. 197 del 2022.
4. Con provvedimento prot. n. 71172 dell’11/10/2023 l’Agenzia
delle entrate ha respinto la domanda di definizione agevolata. Dato
che l’Ufficio era risultato soccombente unicamente nel giudizio di
primo grado, la definizione rientrava nel codice 1 (100% del valore
della controversia) e non nel codice 3 indicato dal contribuente e
quindi l’importo calcolato per la definizione dal contribuente, pari al
40% del valore della controversia, era inferiore a quello corretto,
corrispondente al 100%.
5. Con decreto del Presidente della sezione tributaria 10/3/2025
n. 6329 è stata dichiarata l’estinzione del giudizio sul presupposto
che la causa rientrasse nell’elenco trasmesso dall’Agenzia delle
entrate ai sensi 40, comma 3, legge n. 13 del 2023, che con tale
comunicazione fosse stata documentata la regolare definizione della
controversia nelle forme previste dall’art. 1, commi 186 s. legge n.
197 del 2022 e dell’assenza, allo stato, di diniego ai sensi del comma
200 della medesima disposizione. Sia il ricorrente Finamore che la
resistente Agenzia delle entrate hanno presentato istanza di
fissazione udienza entro dieci giorni dalla comunicazione.
6. Con ricorso ex art. 391 bis e 395, comma 1, n. 4, c.p.c.
Finamore ha chiesto che il decreto sia revocato affidandosi a un unico
motivo, mentre l’Agenzia delle entrate ha depositato controricorso
insistendo per l’inammissibilità della richiesta.
2 di 6

--- Pagina 3 ---

7. Nel termine di cui al comma 1, terzo periodo, dell’art. 380-
bis.1 c.p.c. il ricorrente ha depositato memoria illustrativa.
8. Il procedimento n. 29726/2017 r.g. relativo al ricorso per
cassazione di Fabio Finamore avverso la sentenza n. 962/2017 della
CTR della Liguria e il presente procedimento relativo alla revocazione
del decreto presidenziale di estinzione vengono trattati nella
medesima adunanza camerale.
RAGIONI DELLA DECISIONE
1. Con un unico motivo ex artt. 391-bis e 395, comma 1, n. 4, c.p.c.
il ricorrente lamenta che il decreto presidenziale di estinzione del
giudizio è incorso in errore di fatto revocatorio, non avendo
considerato che con provvedimento prot. n. 71172 dell’11/10/2023
l’Agenzia delle entrate aveva comunicato il diniego della definizione
agevolata della controversia tributaria. È consentita la definizione
agevolata solo qualora, a fronte della domanda, l’Agenzia delle
Entrate non abbia notificato provvedimento di diniego, aderendo così
alla richiesta di condono. In caso contrario, la controversia non può
dirsi definita e, laddove dichiarato estinto il processo, il relativo
decreto è soggetto a revocazione ai sensi del richiamato comma 201
dell’art. 1, l. n. 197 del 2022. Non sussiste il presupposto di fatto su
cui si basa l’estinzione del processo dichiarata anticipatamente o, più
correttamente, a prescindere dalle verifiche effettuate dall’Agenzia
delle entrate. La controversia non avrebbe potuto essere ritenuta
definita e il Collegio avrebbe dovuto pronunciarsi sul ricorso.
Sebbene  una prima lettura del comma 201 potrebbe indurre a
ritenere che la revocazione possa essere proposta solo unitamente
alla impugnazione del diniego, la Corte di cassazione con ordinanza,
sez. trib., n. 4610 del 2025 ha chiarito che l’istanza di revocazione
del decreto e l’impugnazione del diniego sono atti diversi e che la
revocazione ben può essere proposta a prescindere dalla
3 di 6

--- Pagina 4 ---

proposizione di un’impugnazione avverso il diniego, essendo
“finalizzata alla rimozione della dichiarazione di estinzione”.
2. Il ricorso è inammissibile perché il decreto presidenziale di
estinzione 10/3/2025 n. 6329 nel proc. n. 29726/2017 RG, emesso
ai sensi dell’art. 391 c.p.c., aveva perso di efficacia, non essendo
mai divenuto definitivo.
Le Sezioni Unite hanno chiarito: “il decreto di cui all'art. 391, primo
comma, cod. proc. civ. ha la medesima funzione (di pronuncia sulla
fattispecie estintiva) e il medesimo effetto (di attestazione che il
processo di cassazione deve chiudersi perché si è verificato un
fenomeno estintivo) che l'ordinamento processuale riconosce alla
sentenza o all'ordinanza, con la differenza che, mentre nei confronti
dei suddetti provvedimenti è ammessa solo la revocazione ex art.
391 bis cod. proc. civ., avverso il decreto presidenziale l'art. 391,
terzo comma, cod. proc. civ., individua, quale rimedio, il deposito di
un'istanza di sollecitazione alla fissazione dell'udienza (collegiale)
per la trattazione del ricorso. Tale istanza - che, non avendo
carattere impugnatorio, non deve essere motivata - va depositata
nel termine, da ritenersi perentorio (salva la generale possibilità di
rimessione in termini prevista dall'art. 153, secondo comma, cod.
proc. civ., aggiunto dall'art. 45, comma 19, della legge 18 giugno
2009, n. 69), di dieci giorni dalla comunicazione del decreto (Cass.,
Sez. U., 19980/2014). Il decreto di estinzione è stato comunicato ex
art. 391, comma 3, c.p.c. in data 10/3/2025. Entrambe le parti
hanno presentato richiesta di fissazione di udienza entro il termine
perentorio di dieci giorni. La resistente Agenzia delle entrate ha
chiesto la fissazione di udienza il 13/3/2025 e il ricorrente Finamore
in data 20/3/2025. Le istanze di fissazione dell'udienza devono
essere intese, sulla base della decisione delle Sezioni Unite
richiamata, come atto meramente sollecitatorio della trattazione in
udienza, essendo così pienamente compatibili con l'eccezionale
previsione della monocraticità del decreto presidenziale, giusta le
4 di 6

--- Pagina 5 ---

considerazioni sulla rilevanza in Costituzione della necessaria
correlazione della decisione della Corte di cassazione ad un Collegio.
Le domande di fissazione udienza hanno impedito il consolidarsi del
decreto e quindi il presupposto della revocazione.
3. La revocazione disciplinata dall’art. 391-bis c.p.c. è un mezzo
d’impugnazione straordinaria, a cui non può ricorrersi sul
presupposto indicato dalla difesa del ricorrente: “… Non essendo
ancora intervenuta la fissazione di udienza per la prosecuzione del
giudizio” (v. ricorso per revocazione, p. 7).  Nella richiesta di
revocazione il ricorrente richiama la sentenza della Corte di
cassazione, sez. trib. n. 4610 del 2025, che si sofferma
sull’interpretazione dell’art. 1, comma 201, legge n. 197 del 2022:
«Per i processi dichiarati estinti ai sensi del comma 198, l'eventuale
diniego della definizione è impugnabile dinanzi all'organo
giurisdizionale che ha dichiarato l'estinzione. Il diniego della
definizione è motivo di revocazione del provvedimento di estinzione
pronunciato ai sensi del comma 198 e la revocazione è chiesta
congiuntamente all'impugnazione del diniego. Il termine per
impugnare il diniego della definizione e per chiedere la revocazione
è di sessanta giorni dalla notificazione di cui al comma 200». Il
precedente affronta la questione della «revocazione» del decreto di
estinzione, a seguito del diniego di definizione emesso dall’ufficio,
con particolare riferimento all’individuazione della parte legittimata
a proporre l’istanza di revocazione e cioè se spetti al solo
contribuente che impugni il diniego o anche alla parte pubblica. Nel
richiamare la speciale “revocazione condonistica” il precedente
affronta un caso diverso da quello in esame perché in quel
procedimento entro dieci giorni dalla comunicazione non era
intervenuta richiesta di fissazione dell’udienza e pertanto il giudizio
d’impugnazione dell’atto impositivo non era proseguito a seguito di
una tempestiva richiesta delle parti.
5 di 6

--- Pagina 6 ---

4. Nella memoria ex art. 380-bis. 1, c.p.c., il difensore del ricorrente
deduce di aver ricevuto l’avviso che la causa n. 29726/2017 r.g. sarà
trattata in camera di consiglio e di ritenere pertanto che il decreto di
estinzione sia stato implicitamente revocato, per poi aggiungere: “È
solo in via di estremo subordine, dunque, solo qualora si ritenesse
che il decreto di estinzione non sia stato implicitamente revocato,
che la scrivente difesa insiste per l’accoglimento delle conclusioni
rassegnate nel ricorso per revocazione”. La formulazione di una
conclusione subordinata comporta che la rinuncia al ricorso per
cassazione sia stata presentata in forma condizionata. Una rinuncia
condizionata deve ritenersi priva di efficacia poiché l'atto di rinuncia
al ricorso per cassazione non tollera l'apposizione di alcuna
condizione (Cass. 10934/2017).
5. Le spese processuali, liquidate come da dispositivo, seguono la
soccombenza del ricorrente. Sono applicati valori inferiori ai medi
per le controversie di valore indeterminabile di bassa complessità.
Sussistono i presupposti per imporre il pagamento del cd. doppio
contributo unificato.
P.Q.M.
La Corte dichiara inammissibile il ricorso e condanna il ricorrente a
corrispondere all’Agenzia delle entrate le spese del giudizio di
revocazione, che liquida nella somma di euro 2.300,00 a titolo di
compenso, oltre alle spese prenotate a debito.
Ai sensi dell’art. 13 comma 1-quater del d.P.R. n. 115 del 2002,
inserito dall’art. 1, comma 17 della legge n. 228 del 2012, dà atto
della sussistenza dei presupposti per il versamento, da parte del
ricorrente dell’ulteriore importo a titolo di contributo unificato pari a
quello dovuto per il ricorso, a norma del comma 1-bis, dello stesso
articolo 13.
Così deciso in Roma, il 04/11/2025.
Il Presidente
Lucio Napolitano
6 di 6