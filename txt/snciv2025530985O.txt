======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Registro: n. 12952/2018 R.G. | Cron. | Rep. | A.C. 8 luglio 2025
Oggetto: IVA, IRPEF e IRAP - Reddito d'impresa - Studi di settore.

AVVISO  DI ACCERTAMENTO – OMESSA CONTABILIZZAZIO NE COMPONENTI POSITIVI  – FATTURE GENERICHE – DIRITTO ALLA DETRAZIONE DEI COSTI E DELL’IVA.
ORDINANZA
sul ricorso iscritto al n. 1364/2020 R.G. proposto da:
AGENZIA DELLE ENTRATE in persona del Direttore Generale pro
tempore, rappresentate e difesa ex lege dall’Avvocatura Generale
dello Stato
CONTRO
CURATELA DEL FALLIMENTO GRANDI ESTRAZIONI DA CAVE E
TRASPORTI S.R.L. in persona del curatore
- intimata–
avverso la sentenza della Commissione Tributaria Regionale della
Lombardia  n. 45/8/2019, pubblicata il 29.1.2019, non notificata;
udita la relazione svolta all’adunanza camerale del 6 novembre
2025 dal consigliere Maria Clara SALI;

--- Pagina 2 ---

FATTI DI CAUSA
1.La curatela fallimentare della società Grandi Estrazioni da Cave e
Trasporti s.r.l. impugnava l’avviso di accertamento
RL7030400595/2007, relativo all’anno di imposta 2004, con il
quale l’Agenzia delle Entrate, sulla base del P.V.C. notificato in data
20.12.2006, formulava i seguenti rilievi:1) nell’esercizio 2004 la
contribuente aveva locato alla società portoghese T.M.E. Lda 4
trattori stradali, percependo euro 1.000,00 mensili per ogni veicolo
ed avrebbe dovuto rilevare i proventi maturati nell’esercizio 2004
attraverso l’imputazione in bilancio di ratei attivi per euro
16.000,00; 2) le fatture emesse da T.M.E. Lda e contabilizzate tra i
costi della società per l’anno 2004 riportavano diciture generiche
tali da rendere impossibile risalire ai chilometri ed ai tragitti
percorsi, elementi che, secondo i contratti in essere, avrebbero
dovuto essere calcolati ai fini di quantificare le somme dovute; 3)
la società, sempre nell’esercizio 2004, si era avvalsa dei servizi
reesi dalle società M&B s.a.s. e Trasporto s.r.l., entrambe italiane,
con sede in Porto Torres. Ogni società aveva emesso un’unica
fattura, ma nessuna delle due fatture aveva i requisiti previsti ai
fini della deducibilità del costo, in quanto non era possibile risalire
alle molteplici operazioni sottostanti e verificarne i requisiti di
deducibilità, in difetto di contratti o altra documentazione ed inoltre
si riscontrava l’assenza dei requisiti formali previsti dall’art. 21 del
d.p.r. 633/1972; 4) infine, l’Ufficio procedeva al recupero dell’Iva
dipeso dal maggior volume d’affari correlato al rilievo n. 1.
2.La C.T.P. di Sassari accoglieva il ricorso.
3.La C.T.R. della Sardegna respingeva l’appello dell’Ufficio e, in
accoglimento dell’appello incidentale della curatela, condannava
l’Agenzia delle Entrate al pagamento delle spese del doppio grado.
4.L'Agenzia delle entrate ricorre per Cassazione avverso la sentenza
indicata in epigrafe sulla base di quattro motivi.
2 di 10

--- Pagina 3 ---

5.La curatela è rimasta intimata.
6.E’ stata fissata l’adunanza camerale 6.11.2025.
RAGIONI DELLA DECISIONE
1. Va dato atto in via preliminare della tempestiva e rituale notifica
del ricorso per cassazione nel termine annuale dalla pubblicazione
della sentenza impugnata, trattandosi di controversia instaurata
prima del 4.7.2009.
2. Con il primo motivo – rubricato «Falsa applicazione delle norme
e regole contabili di diritto portoghese e violazione dell'articolo 109
del T.U.I.R., a sensi  dell'articolo 360,  comma 1, numero 3,
c.p.c.», l'Agenzia delle Entrate deduce che la Commissione
Tributaria regionale ha erroneamente ritenuto sussistere una
normativa straniera applicabile ai rapporti intercorrenti tra la
società Grandi Estrazioni da Cave e Trasporti srl e la portoghese
T.M.E. Lda, la quale, nell'emettere le quattro fatture in
contestazione, si sarebbe correttamente attenuta alle regole
contabili del proprio Paese, diverse da quelle italiane e con tale
motivazione le quattro fatture controverse venivano considerate
regolari. Tale affermazione risulterebbe del tutto priva di
fondamento giuridico. La stessa società, che inizialmente aveva
proposto dette eccezione nel ricorso introduttivo, l'aveva poi
abbandonata con il deposito in giudizio in data 22 dicembre 2008 di
apposite memorie illustrative, nelle quali riconosceva l’errore, come
si evince da pagina 19 delle suddette memorie. Non vi era quindi
alcun dubbio che il giudizio della Commissione tributaria regionale
in relazione al rilievo numero 1 si era basato su un presupposto
normativo mai specificato, insussistente e comunque errato, in
quanto le operazioni di trasporto si erano interamente svolte sul
territorio nazionale, circostanza riportata anche nel processo
verbale di constatazione al foglio 5, dove era scritto che i trasporti
vennero effettuati in ambito regionale e per come confermato in
3 di 10

--- Pagina 4 ---

atti dalla stessa controparte. La normativa nazionale era applicabile
in tutti i suoi aspetti, quindi la società avrebbe dovuto
contabilizzare i ratei attivi come specificato nell'avviso di
accertamento, in esecuzione dei contratti stipulati con la T.M.E. Lda
e ai sensi dell'articolo 109 del T.U.I.R.  e avrebbe dovuto
contabilizzare i ratei sulla base del criterio di competenza secondo
cui, per le prestazioni derivanti da contratti di locazione e altri
contratti da cui derivano corrispettivi periodici, questi ultimi devono
essere rilevati alla data di maturazione e cioè nell'anno 2004. La
legge italiana non consente infatti la compensazione in fattura di un
ricavo con un costo.
3. Con il secondo motivo, rubricato «Violazione e falsa applicazione
dell'articolo 109 T.U.I.R. e dell’art. 21 comma 2, n. 2, del d.p.r. n.
633/1972, falsa applicazione delle norme e regole contabili di
diritto portoghese, ai sensi dell’art. 360, comma 1, n. 3, c.p.c.», la
ricorrente assume che lo stesso vizio di falsa applicazione di norme
straniere collegata alla nazionalità portoghese della società T.M.E.
Lda rendeva errata la motivazione anche in relazione ai requisiti
formali delle stesse quattro fatture di costo dedotte dalla società e
correlate alle stesse operazioni svolte dalla T.M.E. per l'imponibile
complessivo di euro 62.443,00. Si denuncia l'erroneità della
decisione della CTR, secondo cui la società portoghese si sarebbe
correttamente attenuta alle regole contabili del proprio Paese
diverse da quelle italiane, essendo il ragionamento viziato dalla
mancata considerazione che si trattava di operazioni di trasporto
effettuate interamente su territorio nazionale, circostanza
espressamente ammessa dalla controparte alla pagina 19 delle
memorie illustrative  e che quindi mai avrebbero potuto
determinare una diversa interpretazione delle norme italiane
vigenti e quindi costituire una scusante circa la mancanza nelle
fatture dei requisiti richiamati dall'articolo 21 comma due, numero
2 del DPR numero 633 il 1972. La CTR non aveva il potere di
4 di 10

--- Pagina 5 ---

decidere la disapplicazione di norme aventi forza di legge. Non
potevano infatti essere giustificate in fattura indicazioni
estremamente generiche, considerato inoltre che i contratti in
essere tra le due società prevedevano precisi e particolari calcoli ai
fini della determinazione del costo.
4. I motivi, da esaminarsi congiuntamente, sono fondati con le
precisazioni che seguono.
4.1. In base all’art. 109, comma 1, T.U.I.R., i ricavi concorrono a
formare il reddito per l’esercizio di competenza e quest’ultimo, ai
sensi del comma 2, lett. b), della norma appena richiamata, in caso
di corrispettivi per canoni di locazione, deve essere individuato con
riferimento alla data di maturazione dei corrispettivi. Deve essere,
quindi, data continuità all’orientamento di questa Corte, secondo il
quale, in tema di redditi di impresa, i ricavi derivanti dai canoni di
locazione devono considerarsi conseguiti, ai sensi dell'art. 109,
comma 2, lett. b), del d.P.R. n. 917 del 1986, alla data di
maturazione dei medesimi, in quanto, fino all'eventuale risoluzione
del contratto, non possono essere qualificati componenti positivi dei
quali non sia certa l'esistenza o la determinazione dell'ammontare,
a prescindere dalla concreta corresponsione (Cass. n. 33303/2024,
Cass. n. 11556/2018). La C.T.R. è pertanto incorsa nella dedotta
violazione di legge.
4.2. Inoltre, il tema del rapporto tra il contenuto letterale delle
fatture e la possibilità di provare aliunde la natura delle operazioni,
rilevante sia ai fini i.v.a., ai fini della detrazione della stessa
imposta per prestazioni normalmente documentate da detti atti
contabili, sia ai fini delle imposte sui redditi quanto alla deduzione
dei costi sempre nei medesimi atti rappresentati, ha ricevuto
specifica trattazione giurisprudenziale in ambito i.v.a., per essere in
detto ambito la fattura normativamente disciplinata (gli artt. 21 ss.
del d.p.r. n. 633 del 1972 concernono la fatturazione delle
5 di 10

--- Pagina 6 ---

operazioni). Le soluzioni raggiunte, peraltro, sono idonee anche ai
fini, che qui anche vengono in rilievo, delle imposte sui redditi.
4.3. Nel pronunciamento di questa Corte n. 13882/2018, punto
4.4., è stato in particolare precisato che il predetto art. 21, al
secondo comma, lett. g), prescrive che la fattura debba indicare,
tra l'altro, la "natura, qualità e quantità dei beni e servizi oggetto
dell'operazione". Tale norma è in linea con il principio contenuto
nell'art. 226 punto 6 della direttiva 2006/112/CE del Consiglio UE
(di contenuto analogo alla corrispondente norma della sesta
direttiva 77/388/CEE del Consiglio, del 17 maggio 1977), che
prescrive l'indicazione della quantità e natura dei beni ceduti o
l'entità e la natura dei servizi resi, in uno con la specificazione della
data (di cui all'art. 226, punto 7); ciò al fine di consentire alle
amministrazioni finanziarie di controllare l'assolvimento
dell'imposta dovuta e, se del caso, la sussistenza del diritto alla
detrazione. Ciò posto, e fermo restando che neanche la fattura
regolarmente compilata rappresenta prova inconfutabile della
sussistenza dell'operazione effettuata, ma solo elemento per
consentire le verifiche da parte dell'amministrazione finanziaria, la
giurisprudenza unionale ha dovuto affrontare la questione della
portata dell'inosservanza di tali norme impositive degli obblighi
formali, di solito concretantesi nell'incompleta, imprecisa o
parzialmente erronea descrizione in fattura. Argomentando in base
al diritto dei soggetti passivi di detrarre l'I.v.a. dovuta o versata a
monte per i beni acquistati o per i servizi loro prestati, così come
sancito dall'art. 178 della direttiva 2006/112/CE, che costituisce un
principio fondamentale del sistema, e al principio di neutralità
dell'i.v.a., che esige che la sua detraibilità a monte sia accordata se
gli obblighi sostanziali sono soddisfatti, anche quando taluni
obblighi formali siano stati omessi dai soggetti passivi, la Corte di
giustizia UE ha concluso nel senso che l'inosservanza di tali obblighi
formali non comporta l'automatica indetraibilità dell'i.v.a. In tal
6 di 10

--- Pagina 7 ---

senso, l'amministrazione finanziaria non si può limitare all'esame
della sola fattura, ma deve tener conto anche delle informazioni
complementari fornite dal soggetto passivo, come emerge,
d'altronde, dall'art. 219 della direttiva 2006/112/CE, che assimila
alla fattura tutti i documenti o messaggi che modificano e fanno
riferimento in modo specifico e inequivocabile alla fattura iniziale.
Incombe, tuttavia, su colui che chiede la detrazione dell'i.v.a.
l'onere di dimostrare di soddisfare le condizioni per fruirne e, per
conseguenza, di fornire elementi e prove, anche integrativi e
succedanei rispetto alle fatture, che l'amministrazione ritenga
necessari per valutare se si debba riconoscere o no la detrazione
richiesta (così Corte giust. UE, 15 settembre 2016, causa C-
516/14, Barlis 06 - Investimentos Imobiliàrios e Turísticos SA v
Autoridade Tribudria e Aduaneira).
5. Poiché  nel caso di specie i trasporti erano pacificamente
avvenuti in territorio italiano, secondo quanto accertato in base alla
documentazione esibita ed ammesso dalla stessa curatela nelle
memorie illustrative depositate in primo grado ( ritrascritte nel
corpo del ricorso per cassazione ) e le fatture, anch’esse riprodotte
nel corpo del presente ricorso, riportavano indicazioni del tipo
“traini e Km novembre 2004”, la C.T.R. avrebbe dovuto esprimere il
giudizio sia in merito alla  deducibilità del costo che al diritto alla
detrazione dell’Iva sulle fatture passive, tenendo conto della
normativa italiana ovvero dell’art. 21, comma 2, del d.p.r. n.
633/1972 e dell’art. 109 del TUIR, della documentazione
eventualmente esibita in sede amministrativa e di quella
eventualmente prodotta tempestivamente in giudizio dalla curatela,
tenendo altresì conto dei principi sopra illustrati in merito al riparto
dell’onere della prova.
6.Con il terzo motivo, rubricato «Violazione dell'articolo 109 del
T.U.I.R. e dell'articolo 21 comma 2, numero 2 del DPR numero
633/1972; falsa applicazione delle norme e regole contabili di
7 di 10

--- Pagina 8 ---

diritto portoghese, ai sensi dell'articolo 360 comma uno numero 3 c
pc», la ricorrente afferma che i giudici d'appello, anche nel riferirsi
alle fatture numero 32 e numero 47 ( l’indicazione del n. 45
sarebbe frutto di mero refuso) del 2005, di cui a pagina 14 del PVC
prodotto in giudizio dall'Ufficio con le controdeduzioni davanti alla
C.T.P. di Sassari, emesse dalle due società italiane M&B s.a.s.
(fattura di euro 701.330, allegato numero 6) e TRASPORTO srl
(fattura di euro 602.060,00 , allegato numero 7), hanno ammesso
la deducibilità dei costi relativi alle predette fatture affermando: “lo
stesso discorso vale per i costi rappresentati nelle fatture 32 e 45
del 2005” , basandosi dunque sulla stessa ragione argomentativa
espressa per le fatture della società portoghese ossia che
l'operatore si sarebbe correttamente attenuto alle regole contabili
del proprio Paese, diverse da quelle italiane. La CTR erroneamente
richiamava la legge portoghese, peraltro neppure individuata,
poiché le fatture numeri 32 e 47 del 2005 erano state
pacificamente emesse da imprese italiane residenti in Italia e per
operazioni di trasporto avvenute nel territorio italiano. La CTR
sarebbe dunque incorsa nella violazione dell'articolo 109 del TUIR e
dell'articolo 21 comma 2 del dpr numero 633 anno 1972, il quale
ultimo prescrive, tra l'altro, che la fattura deve contenere la
specifica della natura, qualità e quantità dei beni e dei servizi
formanti l'oggetto dell'operazione: era incontroverso che entrambe
le fatture sopraindicate, nonostante i rilevanti importi unitari,
presentassero descrizioni assolutamente generiche ed
indeterminate e si riferissero implicitamente a numerose
prestazioni sottostanti per cui non vi era stata alcuna possibilità,
prima per i verificatori e poi per l'ufficio, di riscontrare il contenuto
delle prestazioni e verificare l'inerenza delle operazioni rispetto agli
importi in esse indicati.
7.Con il quarto motivo, rubricato «Nullità della sentenza per
motivazione apparente, in violazione degli articoli 132, comma 2,
8 di 10

--- Pagina 9 ---

numero 4 c.p.c., 118 disp att. c.p.c., 111 della Costituzione, in
relazione all'articolo 360, comma uno, numero 3 o 4 c.p.c.»,
l'Agenzia deduce, in subordine, che la motivazione della sentenza,
sempre con riferimento alle fatture numeri 32 e 45 ( rectius 47) del
2005, ove non ritenuta viziata da error in iudicando, sarebbe
comunque meramente apparente, non essendo dato comprendere
quali siano le fonti pattizie, il loro contenuto e le clausole dalle quali
la CTR avrebbe inferito la certezza e determinabilità dei costi
documentati con le predette fatture, con ciò non potendosi
controllare il percorso logico giuridico condotto dai giudici del
gravame.
8. I motivi, da esaminarsi congiuntamente sono fondati.
9.Risulta dal p.v.c. riprodotto nel corpo del ricorso e dal verbale di
accertamento che le fatture sono state emesse, rispettivamente,
dalla società M.&B s.a.s.. e Trasporto s.r.l., entrambe aventi sede in
Italia e per operazioni di trasporto svolte in Italia. Esse riportano la
seguente dicitura: “per nolo ns mezzi nel 2004 c/o Vostri cantieri
vari”.
9.1. La C.T.R. ha pertanto anche in questo caso applicato
erroneamente la normativa di un Paese straniero, peraltro neppure
specificata e riprodotta nel suo contenuto, anziché la normativa
italiana, alla luce della quale avrebbe dovuto esprimere il giudizio
sia sulla  deducibilità del costo che sul diritto alla detrazione dell’Iva
sulle predette fatture passive, tenendo conto di quanto dispongono
gli artt. 21, comma 2, del d.p.r. n. 633/1972 e 109 del TUIR, della
documentazione eventualmente esibita in sede amministrativa e di
quella eventualmente prodotta tempestivamente in giudizio dalla
curatela, tenendo altresì conto dei principi sopra illustrati in merito
al riparto dell’onere della prova.
10. Il ricorso va dunque accolto per quanto di ragione e la causa
rinviata alla C.T.R. della Sardegna, in diversa composizione, per un
nuovo e motivato esame in applicazione della normativa italiana e
9 di 10

--- Pagina 10 ---

secondo i principi sopra illustrati, oltre che per liquidare le spese
della fase di legittimità.
P.Q.M.
La Corte accoglie il ricorso per quanto di ragione; cassa la sentenza
impugnata e rinvia alla C.G.T.2 della Sardegna, in diversa
composizione per un nuovo e motivato esame, oltre che per
liquidare le spese del giudizio di legittimità.
Così deciso in Roma, nella camera di consiglio 6.11.2025
Il Presidente
(Andreina Giudicepietro)
10 di 10