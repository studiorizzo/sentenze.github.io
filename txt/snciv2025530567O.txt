======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Società di persone e soci - Definizione agevolata della società - Effetti nel giudizio relativo al socio.
ORDINANZA
sul ricorso iscritto al n. 21261/2024 R.G. proposto da:
AGENZIA DELLE ENTRATE, in persona del Direttore pro tempore,
domiciliata in Roma alla via dei Portoghesi n. 12, presso l’Avvocatura
generale dello Stato che la rappresenta e difende;
- ricorrente –
contro
MANCUSO CLAUDIO, rappresentato e difeso dall’avv. Andrea Fagiani in
forza di procura allegata al controricorso, elettivamente domiciliato in
Roma alla via Pratomagno n. 3;
– controricorrente–
avverso la sentenza n. 1732/15/2024 resa dalla Corte di giustizia
tributaria di secondo grado della Lombardia, depositata in data
14/06/2024;
udita la relazione della causa svolta nella camera di consiglio del 7
novembre 2025 dal consigliere Federico Lume.
FATTI DI CAUSA

--- Pagina 2 ---

1. Nelle controversie aventi ad oggetto l’avviso di accertamento n.
T9K02LY00476/2021, emesso per Irap e Iva nei confronti della
Fransima s.r.l. (all’epoca dei fatti Fransima di Rocca Settimia s.n.c.),
che lo impugnava unitamente ai soci, nonché l’avviso di accertamento
n.  TK01LY00286/2022, emesso per il reddito di partecipazione a fini
Irpef nei confronti di Claudio Mancuso, la Corte di giustizia tributaria di
secondo grado della Lombardia, sul presupposto dell’intervenuta
definizione agevolata dell’accertamento societario, rigettò l’appello
erariale in relazione all’avviso di accertamento relativo al socio,
ritenendo che la definizione avesse impedito di quantificare il reddito
societario e di conseguenza quello del socio.
2. Contro tale decisione l’Agenzia delle Entrate propone ricorso
affidato a due motivi, cui resiste con controricorso il contribuente.
Il ricorso è stato fissato ex art. 380-bis.1 c.p.c. per l’adunanza
camerale del 7 novembre 2025.
RAGIONI DELLA DECISIONE
1. Con il primo motivo di impugnazione, proposto in relazione
all'art. 360, primo comma, n. 3, c.p.c., si deduce la violazione e falsa
applicazione dell’art. 1, comma 195, della legge n. 197/2022. La
domanda presentata ex art. 1, comma 195, della l. n. 197/2022, infatti,
ha quale effetto quello di definire la lite pendente, nel caso di specie
quella con la Fransima s.n.c., ma non di far venire meno l’avviso – e le
pretese nello stesso cristallizzate - che, pertanto, resta valido ed
efficace nei confronti del socio.
Con il secondo motivo si deduce la nullità della sentenza per
violazione dell’art. 36 del d.lgs. n. 546/1992, degli artt. 112, 132 c.p.c.
e dell'art. 111 Cost., in relazione all’art. 360, primo comma, n. 4 c.p.c.,
lamentando la nullità della sentenza per motivazione apparente,
motivazione resa dalla CGT di secondo grado, che si limita a rigettare
l’appello dell’Ufficio ancorandosi all’avvenuta definizione dell’avviso di
2

--- Pagina 3 ---

accertamento societario, nonostante prenda espressamente atto della
residua materia del contendere da decidere in relazione all’avviso di
accertamento personale rivolto al sig. Mancuso, e che è del tutto
inidonea ad assolvere alla funzione specifica di esplicitare le ragioni
della decisione alla luce delle ampie censure mosse dall’appellante alla
sentenza di primo grado sulla effettiva consistenza dei redditi rettificati.
2. I motivi, da esaminare congiuntamente, sfuggono alle generiche
eccezioni di inammissibilità proposte nel controricorso, risultando
pienamente comprensibili le censure mosse, e sono fondati.
Giova in generale rammentare che con le (plurime ipotesi di)
disposizioni condonistiche fiscali dettate dal legislatore - integranti
sistemi compiuti di natura eccezionale, derogatori dei principi generali
in materia - si incide sui debiti tributari dei contribuenti attraverso una
forma atipica di definizione del rapporto tributario, «nella prospettiva
di recuperare risorse finanziarie e di ridurre il contenzioso, non già in
quella di accertamento dell'imponibile», risiedendo dunque l'elemento
di atipicità dei condoni nella regolazione della obbligazione tributaria a
prescindere dall'accertamento dell'imponibile, per finalità deflattive e
di bilancio (così Cass., Sez. U., 06/07/2017, n. 16692).
Se la definizione della lite non spiega rilevanza sull'accertamento
dell'imponibile, essa non comporta altresì alcuna preclusione
all'esercizio del potere-dovere di accertamento dell'amministrazione
finanziaria nei confronti del socio, titolare di una distinta ed autonoma
soggettività fiscale rispetto all'ente collettivo: poiché l'adesione al
beneficio condonistico costituisce esercizio di libera determinazione dei
contribuenti, rimessa al personale apprezzamento di ciascuno di essi,
va dunque affermata l'irrilevanza, ai fini IRPEF, del condono fruito dalla
società rispetto ai soci che abbiano scelto di non avvalersi di esso,
sicché l'Ufficio non è tenuto ad adeguare il reddito da partecipazione
dei soci a quello - rideterminato in base al condono - della società.
3

--- Pagina 4 ---

Sono principi ben presenti nell'elaborazione della giurisprudenza di
legittimità, limpidamente affermati da Cass. 15/07/2020, n. 15076,
riferita a società di persone: «l'avviso di accertamento emesso nei
confronti della società e quello conseguenziale emesso nei confronti dei
soci mantengono la propria autonomia; e, con riferimento all'autonomo
avviso di accertamento emesso ai fini IRPEF nei confronti del socio, non
è consentito invocare la sussistenza del presupposto costituito dalla
richiesta di definizione agevolata della lite fatta dalla società, atteso
che, nonostante il modello unitario di rettifica, la pretesa tributaria si
esplica nella specie con una duplicità di avvisi, diretti a soggetti diversi
(società e soci) e per imposte differenti, sì che il condono fiscale
ottenuto da una società di persone non estende automaticamente i suoi
effetti nei confronti dei singoli soci, riguardo ai quali l'ufficio conserva
il potere di procedere ad accertamento; e sono i singoli soci tenuti a
presentare eventuali autonome istanze per potersi avvalere del
beneficio del condono fiscale» (nello stesso senso Cass. 11/02/2025,
n. 3452; Cass. 20/07/2016, n. 14858; Cass. 26/03/2014, n. 7134;
Cass. 23/01/2002, n. 757).
La CTR ha quindi errato nel ritenere che il condono della società
avesse inciso sull’imponibile e di fatto precludesse l’accertamento nei
confronti del socio.
3. Il ricorso è quindi fondato e va accolto, con conseguente
cassazione della sentenza e rinvio alla Corte di giustizia tributaria di
secondo grado della Lombardia, in diversa composizione, per nuovo
esame, cui è demandato di provvedere sulle spese del giudizio di
legittimità.
P.Q.M.
accoglie il ricorso; cassa la sentenza impugnata e rinvia la causa alla
Corte di giustizia tributaria di secondo grado della Lombardia, in
4

--- Pagina 5 ---

diversa composizione, per nuovo esame, cui demanda di provvedere
sulle spese del giudizio di legittimità.
Così deciso in Roma, il 7 novembre 2025.
Il Presidente
Paolo Di Marzio
5