======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Crediti inesistenti - Crediti ricerca e sviluppo art. 1 commi 280 ss l. n. 296/2006 - Indicazione nella dichiarazione dei redditi - Necessità.
ORDINANZA
sul ricorso iscritto al n. 16953/2022 R.G. proposto da:
MP FILTRI S.P.A., in persona del l.r.p.t., rappresentata e difesa
dall’avv. Pietro Scarafile, in forza di procura in calce al ricorso,
elettivamente domiciliata in Roma alla via Salaria n. 88;
- ricorrente –
contro
AGENZIA DELLE ENTRATE, in persona del Direttore pro tempore,
domiciliata in Roma alla via dei Portoghesi n. 12, presso l’Avvocatura
Generale dello Stato che la rappresenta e difende;
– controricorrente–
avverso la sentenza n. 309/2022 della Commissione tributaria
regionale della Lombardia, depositata il 4 febbraio 2022;
udita la relazione della causa svolta nella camera di consiglio del 24
ottobre 2025 dal consigliere Federico Lume.
FATTI DI CAUSA

--- Pagina 2 ---

1. Con atto di recupero del credito di imposta notificato in data
3/04/2019 la Direzione provinciale di Milano dell’Agenzia delle Entrate
recuperava il credito di imposta di euro 55.390,00 per attività di ricerca
industriale e sviluppo precompetitivo di cui all’art. 1, commi 280 e ss.,
della legge n. 296/2006, indebitamente utilizzato nel 2011 dalla società
MP Filtri s.p.a., in quanto non indicato nel quadro RU della dichiarazione
dei redditi Unico 2012 per il 2011.
2. La società proponeva ricorso, fondato sulla natura non
costitutiva della indicazione in dichiarazione e sulla conseguente
decadenza dell’amministrazione dal potere di recupero, non potendo
considerarsi il credito inesistente, ricorso che la Commissione tributaria
provinciale di Milano rigettava.
3. La Commissione tributaria regionale della Lombardia rigettava
l’appello della società, ritenendo che l’omessa indicazione in
dichiarazione dei redditi determinasse l’inesistenza del credito, con
conseguente tempestività dell’atto di recupero.
A tal fine evidenziava che l’omessa indicazione in dichiarazione era
prevista quale causa di decadenza dal combinato disposto dell’art. 1,
comma 282, della l. n. 296/2006 e dell’art. 5 del d.m. n. 76 del 28
marzo 2008, attuativo del comma 283.
Precisava l’irrilevanza dello svolgimento della procedura di cui
all’art. 29 d.l. n. 185/2008 necessaria solo per la prenotazione
dell’accesso alla fruizione del credito ma priva di effetto costitutivo;
tale conclusione era corroborata dai precedenti di legittimità relativi
all’analogo credito di imposta per costi di ricerca scientifica ex lege n.
449 del 1997.
Infine, evidenziava che proprio la mancata indicazione nella
dichiarazione dei redditi impediva di riscontrare l’inesistenza del credito
attraverso il controllo cartolare, ciò determinando l’inesistenza di esso
come descritta dall’art. 13, comma 5, d.lgs. n. 471 del 1997.
2

--- Pagina 3 ---

4. Contro tale decisione la società propone ricorso affidato a un
motivo, cui resiste l’Agenzia delle Entrate con controricorso.
Il ricorso è stato fissato ex art. 380-bis.1 c.p.c. per l’adunanza
camerale del 24 ottobre 2025, per la quale la ricorrente ha depositato
memoria.
RAGIONI DELLA DECISIONE
1. Con l’unico motivo di impugnazione, proposto in relazione all'art.
360, primo comma, n. 3, c.p.c., si deduce la violazione e falsa
applicazione dell’art. 27, comma 16, d.l. n. 185/2008 conv. nella l. n.
2/2009, in relazione all’art. 13, comma 5, d.lgs. n. 471 del 1997. Si
evidenzia che dopo l’emanazione del d.lgs. n. 158/2015, che aveva
novellato l’art. 13, comma 5, d.lgs. n. 471 del 1997, l’equivalenza delle
nozioni di crediti inesistenti e non spettanti non possa più essere
sostenuta, come già ritenuto da Cass. nn. 34443, 3444, 34445 del
2021; si afferma che possa ritenersi inesistente solo il credito del quale
manchi il presupposto costitutivo e la cui inesistenza non sia
riscontrabile mediante i controlli automatizzati o formali e il potere di
recupero, in caso di crediti non spettanti, deve contenersi nei termini
originari dell’art. 43 d.P.R. n. 600 del 1973 e non nell’ottennio di cui al
d.l. 185/2008; si sostiene che nel caso di specie il credito non poteva
essere ritenuto tale in presenza dell’effettività delle spese e della
presentazione del formulario previsto dal d.lgs. n. 185/2008, con
conseguente tardività del recupero.
2. Il motivo è infondato.
2.1. Cass. S.U. n. 34419/2024 ha affermato il seguente principio di
diritto: «in tema di compensazione di crediti o eccedenze d’imposta da
parte del contribuente, all’azione di accertamento dell’erario si applica
il più lungo termine di otto anni, di cui all’art. 27, comma 16, d.l. n.
185 del 2008, quando il credito utilizzato è inesistente, condizione che
si realizza - alla luce anche dell’art. 13, comma 5, terzo periodo, d.lgs.
3

--- Pagina 4 ---

n. 471 del 1997, come modificato dal d.lgs. n. 158 del 2015 – allorché
ricorrano congiuntamente i seguenti requisiti: a) il credito, in tutto o in
parte, è il risultato di una artificiosa rappresentazione ovvero è carente
dei presupposti costitutivi previsti dalla legge ovvero, pur sorto, è già
estinto al momento del suo utilizzo; b) l’inesistenza non è riscontrabile
mediante i controlli di cui agli artt. 36-bis e 36-ter d.P.R. n. 600 del
1973 e all’art. 54-bis d.P.R. n. 633 del 1972; ove sussista il primo
requisito ma l’inesistenza sia riscontrabile in sede di controllo formale
o automatizzato, la compensazione indebita riguarda crediti non
spettanti e si applicano i termini ordinari per l’attività di accertamento».
In via generale, le SS.UU. hanno osservato che, ai fini della
determinazione dell’inesistenza del credito, si possono distinguere le
seguenti ipotesi: a) la fattispecie che fonda l’agevolazione o il credito
d’imposta non è mai venuta ad esistenza ma, semplicemente, è stato
solo realizzato un simulacro dei presupposti su cui si fonda la pretesa;
b) la fattispecie è carente di un elemento costitutivo; in tal caso la
verifica richiede l’esegesi puntuale delle norme che istituiscono
l’agevolazione, tenuto conto dei principi regolatori della specifica
imposta, dai quali potrà emergere la previsione della necessità di
un’istanza, di un obbligo di facere o di non facere, o l’indicazione di un
termine finale o di una condizione risolutiva.
Inoltre, solo ove il credito sia inesistente, il termine di decadenza
va individuato in quello di otto anni di cui all’art. 27, comma 16, d.l. n.
185/2008.
2.2. La CTR, pur rendendo la sua pronuncia prima dell’intervento
indicato del massimo consesso nomofilattico, non ha affatto negato tali
principi, esattamente individuando i due presupposti da ritenere
congiuntamente necessari per ritenere inesistente il credito in
contestazione, richiamando anche l’art. 13, comma 5, d. lgs. n. 471 del
1997; ha invece, e coerentemente con dette premesse, ritenuto la
4

--- Pagina 5 ---

mancanza di un presupposto costitutivo, in ragione di un’analisi
dell’art. 1, commi 280 e ss., della legge n. 296/2006 e del d.m. n. 76
del 28 marzo 2008, il cui art. 5 espressamente prevede la necessita
dell’indicazione del credito nella dichiarazione dei redditi a pena di
decadenza, evidenziando poi la mera natura aggiuntiva dell’istanza
preventiva prevista dall’art. 29 d.l. n. 185 del 2008 conv. dalla legge
n. 2 del 2009, arrivando alla conclusione della natura costitutiva della
compilazione del quadro RU; ha poi escluso, proprio in ragione della
mancata compilazione della dichiarazione sul punto, che l’inesistenza
del credito potesse essere riscontrata tramite un mero controllo
automatizzato.
In ragione di tale qualificazione ha ritenuto tempestivo l’atto di
recupero.
A fronte di tale motivazione la ricorrente si limita a ribadire la
necessità di un superamento, ai fini della individuazione del termine di
decadenza, della tesi della irrilevanza della differenza tra crediti
inesistenti e non spettanti, ma non si confronta in alcun modo con
l’affermata natura decadenziale dell’adempimento in esame, neanche
citando le disposizioni esaminate dalla CTR, e con l’affermata
impossibilità di riscontrare l’inesistenza in sede di controllo
automatizzato.
Il breve passaggio contenuto a pagina 11 del ricorso, secondo cui
il presupposto costitutivo del credito è rinvenibile nell’effettiva
esistenza delle spese oltre che nella presentazione del formulario
richiesto dal d.lgs. n. 185/2008, è del tutto inidoneo a scalfire il
ragionamento della CTR e comunque contrario all’orientamento di
questa Corte, formatosi in relazione alla previgente disciplina sugli
incentivi fiscali per la ricerca scientifica ma ribadito per il credito
oggetto di causa, secondo cui, in tema di imposte sui redditi,
l'indicazione del credito d'imposta per investimenti in attività di ricerca
5

--- Pagina 6 ---

e sviluppo precompetitivo, ex art. 1 della l. n. 296 del 2006,
nell'apposito riquadro RU della dichiarazione dei redditi, è richiesta a
pena di decadenza, stante la sostanziale coincidenza con il credito
d'imposta di cui al d.lgs. n. 297 del 1999 (Cass. n. 5163/2025; Cass.
n. 10045/2025, rese dopo l’intervento delle Sezioni Unite e in
considerazione esplicita delle relative conclusioni; Cass. n.
14648/2024; v. anche Cass. n. 39681/2021; Cass n. 21017/2020).
In tali decisioni, in estrema sintesi, si è ritenuto che l’esposizione
del credito in dichiarazione costituisca un presupposto costitutivo dello
stesso in quanto l'art. 5 del d.m. 28 marzo 2008 n. 76, in relazione
all’obbligo dichiarativo di cui all'art. 1, comma 282, della legge 27
dicembre 2006 n. 296, ha stabilito che: «L'impresa beneficiaria indica,
a pena di decadenza, in un'apposita sezione della dichiarazione dei
redditi il prospetto relativo ai costi sulla base dei quali è stato
determinato l'importo del credito d'imposta».
Il ricorso è quindi infondato e va respinto.
3. Alla soccombenza segue la condanna della ricorrente al
pagamento delle spese di lite, liquidate in dispositivo, e deve pure darsi
atto che risultano integrati i presupposti processuali per il versamento,
da parte della contribuente, del c.d. doppio contributo.
P.Q.M.
rigetta il ricorso;
condanna la ricorrente MP Filtri s.p.a. al pagamento delle spese di lite
in favore dell’Agenzia delle Entrate, spese che liquida in euro 5.600,00
per compensi, oltre spese prenotate a debito.
Ai sensi dell’art. 13, comma 1-quater, del d.P.R. n. 115 del 2002,
inserito dall’art. 1, comma 17 della l. n. 228 del 2012, dà atto della
sussistenza dei presupposti processuali per il versamento, da parte
della ricorrente, dell’ulteriore importo a titolo di contributo unificato
6

--- Pagina 7 ---

pari a quello previsto per il ricorso, a norma del comma 1-bis dello
stesso art. 13, se dovuto.
Così deciso in Roma, il 24 ottobre 2025.
Il Presidente
Paolo Di Marzio
7