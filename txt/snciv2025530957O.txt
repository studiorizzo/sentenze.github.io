======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 36697/2019 R.G. proposto da:
AGENZIA DELLE ENTRATE, in persona del Direttore pro tempore,
domiciliata in Roma, alla Via dei Portoghesi n. 12, presso
l’Avvocatura Generale dello Stato dalla quale è rappresentata e
difesa ope legis;
– ricorrente –
contro
URBANI FRANCESCO, rappresentato e difeso, in virtù di procura
speciale in calce al controricorso, dall’Avv. Giovanni Ranalli, presso
il cui studio è elettivamente domiciliato in Roma, alla via Panama n.
86;
– controricorrente –
avverso la sentenza della Commissione tributaria regionale
dell’Umbria, n. 88/01/19, depositata in data 6 maggio 2019.
Udita la relazione svolta nella camera di consiglio del 4 novembre
2025 dal Consigliere Cesare Taraschi.
FATTI DI CAUSA
1. Francesco Urbani impugnava, dinanzi alla Commissione
tributaria provinciale di Terni, a seguito di riassunzione per
incompetenza territoriale dichiarata dalla CTP di Perugia, la cartella

--- Pagina 2 ---

di pagamento n. 10920150003399078, notificatagli, per l’anno di
imposta 2011, a titolo di maggior reddito da partecipazione alla
Royal Club Perugia s.n.c., di cui il contribuente era socio al 25%.
A sostegno del ricorso deduceva che l’Ufficio avrebbe dovuto
riconoscere il reddito per trasparenza imputato dalla società,
tenendo conto, però, non di quello in origine da questa dichiarato,
bensì di quello ricalcolato per effetto della detassazione per
investimenti da “Tremonti ambiente”, spettante alla società per
aver questa realizzato, nel 2008, un impianto fotovoltaico. Il socio
contribuente, infatti, aveva presentato nel 2013 una dichiarazione
integrativa del proprio reddito per l’anno 2011, in cui aveva
azzerato il reddito da partecipazione societaria utilizzando
l’agevolazione fiscale spettante alla società ai sensi dell’art. 6,
commi da 13 a 19, legge n. 388/2000. Con il medesimo ricorso si
chiedeva anche, in subordine, una congrua riduzione della pretesa
tributaria e la non irrogazione delle sanzioni ai sensi dell’art. 10,
comma 3, legge n. 212/2000 per le obiettive condizioni di
incertezza “sulla portata e sull’ambito di applicazione della materia
oggetto di controversia”.
La CTP accoglieva il ricorso ed annullava la cartella di
pagamento, assumendo che la Royal Club aveva provveduto alla
riliquidazione della dichiarazione dei redditi per l’anno 2011,
dandone comunicazione all’Agenzia delle entrate in modo corretto,
con conseguente rettifica in diminuzione anche del reddito imputato
ai soci, considerato che solo con il d.m. 05/07/2012 era stata
riconosciuta la cumulabilità della tariffa incentivante con la
detassazione da cd. “Tremonti ambiente”, così dissipando i dubbi
che avevano inizialmente indotto la società, prima, ed i soci, poi, a
non avvalersi dell’agevolazione fiscale.
2. Avverso la sentenza della CTP proponevano distinti appelli,
innanzi alla Commissione tributaria regionale dell’Umbria, sia
l’Agenzia delle entrate – Direzione provinciale di Perugia, che
2 di 12

--- Pagina 3 ---

lamentava l’omessa pronuncia in ordine all’istanza di estromissione
per carenza di legittimazione passiva della stessa, che l’Agenzia
delle entrate – Direzione provinciale di Terni, che denunciava, tra
l’altro, la violazione dell’art. 2, comma 8-bis, d.P.R. n. 322/1998 e
l’omessa considerazione del fatto che il socio non aveva titolo per
chiedere la detassazione in oggetto, posto che la società, unica
legittimata ad operare la rettifica in diminuzione del proprio
reddito, era rimasta inerte.
La CTR, riuniti gli appelli, li rigettava, assumendo che: a)
l’eccezione di competenza della sola società, e non anche del socio,
nel richiedere l’agevolazione fiscale non era condivisibile in ragione
della normativa incerta e poco chiara, tanto che si era reso
necessario emettere una circolare ministeriale esplicativa della
possibilità di cumulare la detassazione ex lege n. 388/2000 con le
altre agevolazioni fiscali; b) la Royal Club s.n.c., pur avendo
espletato in modo corretto e completo tutte le incombenze
richieste, non aveva potuto inviare la dichiarazione integrativa per
l’anno 2011 per fatto non imputabile, ossia per la mancanza del
quadro “RS” della dichiarazione “Unico” necessario per riportare gli
errori contabili, e a ciò si era aggiunta la circostanza della
trasformazione della società in s.r.l. il 27/10/2011; c) non appena
divenuto possibile, la dichiarazione integrativa era stata inoltrata,
considerata anche la possibilità dell’emendabilità della
dichiarazione, anche a favore, purchè nei tempi dell’attività
accertativa degli uffici fiscali.
3. Avverso la decisione della CTR ha proposto ricorso per
cassazione l’Agenzia delle entrate, affidandosi a tre motivi. Il
contribuente ha resistito con controricorso.
Il ricorso è stato, quindi, fissato per l’adunanza camerale del
04/11/2025.
3 di 12

--- Pagina 4 ---

RAGIONI DELLA DECISIONE
1. Con il primo motivo si deduce la “Violazione e/o falsa
applicazione dell’art. 6, commi da 13 a 19, della L. n. 388/2000 e
dell’art. 5 del DPR n. 917/1986 nonché degli artt. 6 e 40, comma 2,
del DPR n. 600/1973, in relazione all’art. 360, comma 1, n. 3
c.p.c.”, laddove la CTR ha ritenuto illegittima la cartella di
pagamento emessa nei confronti del contribuente in quanto non
terrebbe conto della detassazione “Tremonti ter” conseguente agli
investimenti effettuati dalla Royal Club Perugia s.n.c. (divenuta nel
2011 Royal Club s.r.l.) per l’acquisto e l’installazione di un impianto
fotovoltaico, pur essendo pacifico che la predetta società non
avesse chiesto tale agevolazione in sede di dichiarazione dei redditi
per il 2008, né successivamente presentato dichiarazione
integrativa a favore o istanza di rimborso nei termini previsti dalla
legge. L’art. 6, commi da 13 a 19, della legge n. 388/2000
riconosce il trattamento di favore alle “piccole e medie imprese” in
contabilità ordinaria, individuando pertanto “nel soggetto
produttore del reddito d’impresa il diretto ed esclusivo beneficiario
dell'agevolazione”; questa “consiste in una deduzione dal reddito
d'impresa operata apportando una variazione in diminuzione della
base imponibile del reddito d’impresa del periodo d’imposta di
effettuazione degli investimenti agevolabili, da indicare in sede di
dichiarazione dei redditi”. L'errore in cui è caduta la CTR è quello di
aver dato rilievo, al fine di ritenere assolti gli adempimenti previsti
per poter beneficiare dell’agevolazione di cui all’art. 6 cit., a
circostanze irrilevanti al fine della sussistenza del diritto a
beneficiare dell’agevolazione. Il contribuente si è, invero, limitato
ad allegare una dichiarazione della società “rettificata” ma mai
trasmessa all’Ufficio e che, pertanto, a prescindere dalla
tempestività o meno della stessa, non può valere come
dichiarazione integrativa a favore.
4 di 12

--- Pagina 5 ---

Né peraltro, secondo l’Ufficio ricorrente, può invocarsi la
procedura prevista dalla circolare n. 31E/2013, atteso che la
mancata indicazione della detassazione ambientale nel periodo
d'imposta di competenza non può essere qualificata quale “errore
contabile” come definito dalla circolare citata. La mancata
attivazione della società rappresenta un ostacolo insuperabile
anche al riconoscimento dell'agevolazione in capo ai soci, venendo
a mancare il presupposto stesso legittimante il riporto della pretesa
“perdita” (che si sarebbe generata per effetto della detassazione)
nelle proprie dichiarazioni “personali”: in altri termini, il mancato
consolidamento, in capo alla società, del diritto ad usufruire della
detassazione del reddito nell'anno di effettuazione dell'investimento
comporta, inevitabilmente, l'inutilizzabilità del beneficio da parte
dei soci.
Infine, il principio, richiamato nell’impugnata sentenza, della
generale emendabilità della dichiarazione, anche in sede
contenziosa - ossia la facoltà del contribuente di far valere
eventuali errori di fatto o di diritto che abbiano inciso sulla
obbligazione tributaria, per opporsi alla maggiore pretesa erariale -
non può trovare applicazione nel caso di specie, sia perché tale
diritto avrebbe dovuto al più essere esercitato dalla società, sia
perché il principio della generale ed illimitata emendabilità della
dichiarazione incontra il limite delle dichiarazioni destinate a
rimanere irretrattabili per il sopravvenire di decadenze, com’è
nell'ipotesi per cui è causa.
2. Con il secondo motivo si assume la “Violazione/falsa
applicazione dell’art. 2, commi 8 e 8-bis del d.P.R. n. 322/1998,
così come modificato dal DL n. 193/2016, in relazione all’art. 360,
comma 1, n. 3 c.p.c.”, per aver la CTR ritenuto applicabili
retroattivamente le predette modifiche normative, inerenti alla
possibilità per il contribuente di emendare anche la dichiarazione
dei redditi a favore entro i termini di decadenza del potere di
5 di 12

--- Pagina 6 ---

accertamento. In realtà, il d.l. n. 193/2016 trova applicazione solo
a decorrere dalla data della sua entrata in vigore, ossia dal
24/10/2016, e non opera, quindi, nel caso di specie.
3. Con il terzo motivo si deduce, in subordine, la “violazione
e/o falsa applicazione dell’art. 6, commi da 13 a 19, della L. n.
388/2000, dell’art. 2697 c.c., in relazione all’art. 360, comma 1, n.
3, c.p.c.”, per aver la CTR concluso per l'illegittimità degli avvisi
(rectius: della cartella di pagamento) senza farsi carico di verificare
se il contribuente avesse o meno assolto l'onere della prova
imposto dalla normativa richiamata.
La CTR ha valorizzato una dichiarazione dei redditi della
società “autonomamente” riliquidata dai soci, una perizia tecnica di
stima ed una rappresentazione in bilancio della “componente
ambientale” dell'investimento effettuato. Così facendo, essa ha
consentito al socio di beneficiare dell'agevolazione pur senza aver
provato l'an ed il quantum della componente agevolabile,
considerato che né il bilancio della società per il 2008 (ed, in
particolare, il prospetto relativo allo stato patrimoniale) né i bilanci
per gli anni successivi presentano una specifica annotazione in
merito all'ammontare e alla composizione degli investimenti
ambientali. Invero, il bilancio dell’annualità 2008 si limita ad
evidenziare l’ammontare complessivo degli investimenti in
“impianti elettrici”, senza alcun riferimento specifico alla
“componente ambientale” dell’investimento, e ciò contrasta con
l’approccio cd. incrementale con cui deve essere ex lege calcolato il
beneficio fiscale. Né, a tal fine, può soccorrere la perizia tecnica di
stima allegata al ricorso in primo grado, trattandosi di perizia di
parte non asseverata né giurata.
4. Il primo ed il secondo motivo, che possono essere
esaminati congiuntamente stante la connessione tra gli stessi -
oltre ad essere ammissibili, atteso che, diversamente da quanto
ritenuto dal controricorrente, con gli stessi non si sollecita un
6 di 12

--- Pagina 7 ---

diverso accertamento dei fatti, ma si lamenta la violazione delle
indicate disposizioni normative - sono fondati nel merito.
4.1. Partendo dal quadro normativo di riferimento, l’art. 2,
comma 8, del d.P.R. n. 322/1998 permette di integrare le
dichiarazioni annuali per correggere errori ed omissioni mediante
successiva dichiarazione da presentare non oltre i termini di
esercizio dell'attività accertatrice. Il successivo comma 8-bis,
inoltre, consentiva, nella formulazione ratione temporis vigente, di
integrare le dichiarazioni annuali per correggere errori o omissioni
che avessero determinato l'indicazione di un maggior reddito o,
comunque, di un maggior debito di imposta o di un minor credito
mediante dichiarazione da presentare non oltre il termine prescritto
per la presentazione della dichiarazione relativa al periodo
d'imposta successivo, e non, come sostenuto erroneamente
nell’impugnata sentenza, “entro i tempi dell’attività accertativa
degli uffici fiscali”, non potendosi applicare retroattivamente le
modifiche apportate all’art. 2 del d.P.R. n. 322/1998 dal d.l. n.
193/2016, che ha unificato il termine previsto per le dichiarazioni
integrative, sia quelle a favore che a sfavore del contribuente, con
l’applicazione del termine generale di accertamento di cui all’art. 43
d.P.R. n. 600/1973, ovvero il quarto anno successivo alla
dichiarazione (Cass. 24/08/2018, n. 21120).
In ordine all’art. 2, commi 8 e 8-bis, d.P.R. n. 322/1998,
questa Corte ha ripetutamente affermato che, in caso di errori od
omissioni nella dichiarazione dei redditi, la dichiarazione integrativa
può essere presentata non oltre i termini di cui all'art. 43 d.P.R. n.
600/1973 se diretta ad evitare un danno per la P.A. (comma 8,
cit.), mentre, se intesa, ai sensi del successivo comma 8-bis, ad
emendare errori od omissioni in danno del contribuente, incontra il
termine per la presentazione della dichiarazione per il periodo
d'imposta successivo, con compensazione del credito
eventualmente risultante, fermo restando che il contribuente può
7 di 12

--- Pagina 8 ---

chiedere il rimborso entro quarantotto mesi dal versamento ed, in
ogni caso, opporsi, in sede contenziosa, alla maggiore pretesa
tributaria dell'Amministrazione finanziaria (Cass., Sez. U.,
30/06/2016, n. 13378; Cass. 11/05/2018, n. 11507; Cass.
28/11/2018, n. 30796).
In tema di imposte dirette, si è altresì precisato che il
principio di generale emendabilità della dichiarazione è riferibile
all'ipotesi ordinaria in cui la dichiarazione rivesta carattere di mera
dichiarazione di scienza, mentre, laddove la dichiarazione abbia
carattere negoziale, il suddetto principio non opera, salvo che il
contribuente dimostri l'essenziale ed obiettiva riconoscibilità
dell'errore, ai sensi degli artt. 1427 ss. c.c. (ex multis: Cass
24/04/2018, n. 10029; Cass. 31/01/2019, n. 2921; Cass.
30/06/2021, n. 18378). In questa prospettiva è stato affermato
che le denunce dei redditi costituiscono di norma delle dichiarazioni
di scienza e, quindi, possono essere modificate ed emendate in
presenza di errori che espongano il contribuente al pagamento di
tributi maggiori di quelli effettivamente dovuti, in conformità ai
principi costituzionali della capacità contributiva (art. 53 Cost.) e
della oggettiva correttezza dell'azione amministrativa (art. 97
Cost.). Non solo, quindi, il contribuente può contestare, anche
emendando le dichiarazioni da lui presentate all'amministrazione
finanziaria, l'atto impositivo che lo assoggetti ad oneri diversi e più
gravosi di quelli che, per legge, devono restare a suo carico, ma
tale contestazione, impugnando la cartella esattoriale, è l'unica
possibile, non essendogli consentito di esercitare alcuna reazione di
rimborso dopo il pagamento della cartella (Cass. 26/08/2024, n.
23093; Cass. 19/07/2022, n. 22589; Cass. 27/07/2020, n. 15982).
4.2 Nel caso di specie, e a differenza di quanto sostenuto, in
parte qua, nel motivo in esame, questa Corte ha ritenuto operante
il principio dell’emendabilità successiva della dichiarazione anche in
relazione al riconoscimento delle agevolazioni di cui alla cd.
8 di 12

--- Pagina 9 ---

“Tremonti ambiente”, in ragione delle incertezze che ne hanno
segnato l’applicazione (Cass. 20/12/2021, n. 40862, la quale – in
ordine alla cumulabilità delle agevolazioni consistenti nella tariffa
incentivante prevista dal "conto energia" e nella detassazione, "ora
per allora", degli investimenti ambientali ai sensi della cd.
"Tremonti ambientale" – ha sostenuto che, in caso di mancata
fruizione di beneficio fiscale da parte del contribuente, l'errore di
fatto o di diritto è emendabile, mediante dichiarazione integrativa,
qualora sia imputabile all'obiettiva incertezza interpretativa sulla
norma agevolativa).
Valga, in particolare, richiamare Cass. 25/11/2022, n. 34712,
la quale (in motiv., parr. 3.1 ss.) ha ritenuto che “l’investimento [di
cui in quel caso si verteva] - effettuato nel 2010 - non era stato in
origine portato a deduzione della base imponibile IRES a causa del
dubbio in merito alla possibilità di cumulo della deduzione fiscale in
questione con le tariffe incentivanti pro tempore vigenti per gli
impianti di energia alternativa. Pertanto, la mancata immediata
fruizione del beneficio fiscale nel relativo anno di imposta non può
dirsi imputabile ad una scelta discrezionale della società
contribuente, ma all'incertezza interpretativa relativa alla
cumulabilità delle agevolazioni consistenti nella tariffa incentivante
prevista dal conto energia (D.Lgs. 3 marzo 2011, n. 28, art. 25,
comma 10), di cui già usufruiva la società contribuente, e della
detassazione degli investimenti ambientali previsti dalla c.d.
‘Tremonti ambientale’ (L. 23 dicembre 2000, n. 388, art. 6, commi
da 13 a 19). Tale incertezza normativa è stata risolta solo a seguito
del D.M. 5 luglio 2012, art. 19, il quale ha posto fine ad ogni
incertezza circa la possibilità di cumulare i due benefici fiscali,
permettendo da quella data ai contribuenti di accedere a tale
agevolazione (in termini: Cass. n. 15982 del 2020; Cass n. 22589
del 2022). In tale direzione, anche la risoluzione resa dall'Agenzia
delle Entrate il 20 luglio 2016 n. 58/E si è espressa in senso
9 di 12

--- Pagina 10 ---

favorevole alla possibilità di beneficiare ‘ora per allora’
dell'agevolazione c.d. ‘Tremonti ambientale’ (L. 23 dicembre 2000,
n. 388, art. 6, commi da 13 a 19) mediante dichiarazione dei
redditi integrativa D.P.R. 22 luglio 1998, n. 322, ex art. 2, comma
8-bis, chiarendo quanto segue: ‘Con riguardo, infine, alla possibilità
di beneficiare dell'agevolazione in un periodo d'imposta successivo
a quello di effettuazione dell'investimento ambientale […], si è
ritenuto che la mancata indicazione della deduzione per fruire della
detassazione ambientale entro il termine di presentazione della
dichiarazione originaria non sia di ostacolo alla possibilità di
avvalersi di tale deduzione in sede di dichiarazione dei redditi
integrativa ai sensi del D.P.R. n. 322 del 1998, art. 2, comma 8-
bis. Decorsi i termini per la presentazione della dichiarazione a
favore di cui al D.P.R. n. 322 del 1998, art. 2, comma 8-bis, è
altresì possibile recuperare l'agevolazione presentando un'istanza
di rimborso, ai sensi del D.P.R. 29 settembre 1973, n. 602, art.
38”.
4.3 A fronte di quanto precede, tuttavia, la particolarità del
caso oggetto del giudizio in esame consiste nel fatto che l’allora
Royal Club Perugia s.n.c. non ha mai fatto valere, nei confronti
dell’Amministrazione, l’agevolazione ad essa, e ad essa soltanto,
spettante quale titolare di reddito di impresa, derivante dall’art. 6
legge n. 388/2000. In sostanza, la società, nonostante il
superamento delle difficoltà interpretative valutate dalla
giurisprudenza per ritenere applicabile il principio di emendabilità
della dichiarazione, non ha esercitato l’opzione accordatale dalla
novella, attraverso una pur successiva variazione in diminuzione
della base imponibile, non avendo né presentato la dichiarazione
integrativa nei termini di cui all’art. 2, comma 8-bis, d.P.R. n.
322/1998, né formulato istanza di rimborso entro i termini di cui
all’art. 38 d.P.R. n. 602/1973.
10 di 12

--- Pagina 11 ---

4.3.1 Ne consegue, in relazione all’anno di imposta 2011
oggetto di causa, che il reddito della società, per inerzia della
stessa, non è mai stato interessato da alcun ridimensionamento,
neppure attraverso l’emenda della dichiarazione dopo l’emanazione
dell’art. 19 d.m. 5 luglio 2012. Esso, dunque, ha seguitato ad
essere quello esposto nella corrispondente dichiarazione, per
l’effetto cristallizzatasi, costituendo fondamento e matrice del
reddito imputabile per trasparenza (poiché all’epoca la società era
eretta nella forma di una società di persone) al socio.
4.3.2 Né può sostenersi l’emendabilità della dichiarazione
direttamente ad opera di quest’ultimo, ostandovi il rilievo dirimente
che titolare del diritto all’agevolazione era unicamente la società,
alla quale soltanto, quindi, spettava la facoltà, non esercitata, di
emenda: rispetto al socio – rimasti immutati, come detto, il reddito
sociale e, a cascata, il reddito per trasparenza – non è mai venuto
neppure ad emersione, né in fatto né in diritto, un errore
dichiarativo, con conseguente esclusione in radice della
legittimazione del medesimo all’emenda della sua singola
dichiarazione.
4.3.3 A tale conclusione, peraltro, questa Corte è già
pervenuta con l’ordinanza 15/05/2023, n. 13268, resa tra l’Agenzia
delle entrate ed altri due soci della Royal Club Perugia s.n.c.
5. Appare, quindi, utile, stante la scarsità di precedenti sul
punto, affermare il seguente principio di diritto: «In tema di
fruizione della detassazione prevista per gli investimenti ambientali
dall'art. 6, commi da 13 a 19, della legge n. 388 del 2000 (cd.
Tremonti ambiente), il diritto del socio - al quale sia imputato per
trasparenza, ex art. 5 d.P.R. n. 917/1986 (t.u.i.r.), il reddito
dichiarato dalla società – di beneficiare dell’agevolazione fiscale
presuppone che di questa abbia già fruito la società, alla quale
soltanto spetta la facoltà di avvalersi della deduzione per
l’investimento ambientale effettuato, con la conseguenza che,
11 di 12

--- Pagina 12 ---

qualora la società, rimanendo inerte, non abbia chiesto di
beneficiare dell’agevolazione fiscale, di quest’ultima non può
avvalersi il socio della stessa con l’emenda della propria
dichiarazione dei redditi».
6. La fondatezza del primo e del secondo motivo di ricorso
determina l’assorbimento del terzo e, non essendo necessari
ulteriori accertamenti di fatto ex art. 384 c.p.c. – atteso che, tra
l’altro, il contribuente non ha specificamente riproposto in appello
le domande formulate in via subordinata nel ricorso originario
(riduzione della pretesa tributaria e non irrogazione delle sanzioni
ai sensi dell’art. 10, comma 3, legge n. 212/2000) e rimaste
assorbite, che devono perciò intendersi rinunciate ai sensi dell’art.
56 d.P.R. n. 546/1992 (cfr. Cass. 19/12/2017, n. 30444) – la
sentenza impugnata va cassata ed il ricorso originario del
contribuente va rigettato.
7. In ragione della novità della questione esaminata, possono
essere compensate le spese di tutti i gradi di giudizio.
P.Q.M.
La Corte accoglie il primo ed il secondo motivo di ricorso, assorbito
il terzo, cassa la sentenza impugnata in relazione ai motivi accolti
e, decidendo nel merito, rigetta l’originario ricorso del contribuente.
Compensa le spese di tutti i gradi di giudizio.
Così deciso in Roma, nella camera di consiglio del 4 novembre
2025.
Il Presidente
Lucio Napolitano
12 di 12