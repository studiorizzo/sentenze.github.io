======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

RESPONSABILE CAF COMPETENZA
ORDINANZA
sul ricorso proposto da:
Fabrizio Scarinci, con avv. Valeria D’Amico;
-  ricorrente –
contro
AGENZIA DELLE ENTRATE, in persona del Direttore pro tempore,
rappresentata e difesa ex lege dall’Avvocatura generale dello Stato;
-   intimata  –
e nei confronti di AGENZIA DELLE ENTRATE-RISCOSSIONE, in persona del
Direttore pro tempore, rappresentata e difesa ex lege
dall’Avvocatura generale dello Stato;
- intimata - Avverso la sentenza n. 5299/2023 resa dalla Corte di giustizia
tributaria di secondo grado del Lazio e depositata in data 25
settembre 2023.
Udita la relazione della causa svolta nella camera di consiglio del 23
ottobre 2025 dal consigliere Alberto Crivelli.
RILEVATO CHE
1.Veniva notificata al Sig. Scarinci, nella qualità di responsabile
dell’assistenza fiscale del CAF 50&Più s.r.l. la cartella di pagamento

--- Pagina 2 ---

n. 009720190132086892000, avente ad oggetto le somme dovute
ai sensi dell’art. 39, comma 1, del decreto legislativo 9 luglio 1997,
n. 241, in relazione alla comunicazione degli esiti del controllo
formale effettuato, ai sensi dell’art. 36-ter del decreto del
Presidente della Repubblica 29 settembre 1973, n. 600. Il Giudice
di primo grado ha rigettato il ricorso per quanto qui di interesse
sulla questione dell’eccepita incompetenza della direzione locale
anziché regionale dell’Agenzia. Anche la Corte di giustizia tributaria
di secondo grado adita ha ritenuto infondate le contestazioni del
privato.
Per la cassazione di questa decisione ha proposto ricorso a codesta
Ecc.ma Corte la parte privata, sulla base di quattro motivi, mentre
le Agenzie sono rimaste intimate.
CONSIDERATO CHE
1.In base al principio di economia processuale per cui si deve
procedere all’esame prioritario della ragione più liquida, occorre in
primis esaminare il secondo motivo, in virtù del quale la parte
privata ribadisce la censura relativa all’incompetenza, sostenendo
infatti che il credito portato dalla cartella impugnata sia
precisamente quello disciplinato dall’art. 39 cit., che, al comma 2,
attribuisce la competenza all’accertamento delle violazioni del
comma 1 di tale articolo e alla relativa irrogazione delle sanzioni
alla Direzione regionale competente in relazione al domicilio del
trasgressore, che, nel caso di specie, sarebbe il ricorrente stesso,
non potendosi a suo avviso far riferimento al domicilio fiscale del
contribuente, assistendo il quale il responsabile del CAF ha dato il
proprio visto.
1.1. Il motivo è fondato.
La giurisprudenza di questa Corte regolatrice si è già chiaramente
espressa in ordine alla competenza della direzione regionale
all’emissione della tipologia di cartelle oggetto del presente
processo (cfr. in particolare Cass. n.11660/24).
2 di 10

--- Pagina 3 ---

Occorre muovere dal dato testuale del già riprodotto comma 2
dell’art. 39, comma 2, d.lgs. n. 241 del 1997. Invero, già nella
originaria versione di tale disposizione era previsto che le
«sanzioni» previste dalle lettere a) e b) del comma 1 fossero «
irrogate con provvedimento della direzione regionale delle entrate
competente in ragione del domicilio fiscale del trasgressore[…]».
Successivamente, l’ attuale versione del medesimo comma 2 è
stata inserita nel corpo dell’art 39 dall’art. 1 legge 27 dicembre
2006, n. 296, ovvero prima ancora che l’art. 6 d.lgs. 21 novembre
2014, n. 175, a sua volta, introducesse nel comma 1, lett. a), la
previsione che colui che ha rilasciato il visto di conformità infedele
è tenuto, nei confronti dello Stato o del diverso ente impositore,
(anche) al pagamento di una somma pari all'importo dell'imposta,
della sanzione e degli interessi che sarebbero stati richiesti al
contribuente. All’esordio del comma 2 dell’art. 39 nel testo
attualmente vigente, la prassi non aveva avuto alcun dubbio nel
rilevare che « il citato articolo 1, comma 33, della legge finanziaria
ha attratto espressamente alla competenza della Direzione
Regionale anche la fase della contestazione della violazione.
Peraltro, in mancanza di una disciplina transitoria ed in base al
dato testuale dell’articolo 1, comma 33, lettera d), della legge, dal
1° gennaio 2007 l’attività di contestazione e la successiva
irrogazione delle sanzioni per le violazioni di cui sopra devono
essere effettuate esclusivamente dalle Direzioni Regionali ed in
base alle regole del d.lgs. n. 472 del 1997 [...] La citata
disposizione, collega, infatti, le attività di contestazione ed
irrogazione al domicilio fiscale del trasgressore [...] » (circolare n.
N. 52/E del 27 settembre 2007). Successivamente il legislatore,
con l’art. 6 d.lgs. n. 175 del 2014, ha modificato il comma 1, lett.
a), dell’art. 39, ma pur innovando ed ampliando le “conseguenze”
(“sanzionatorie” o meno, come infra si dirà) del rilascio del visto
infedele con riferimento ad alcune fattispecie, ha mantenuto
3 di 10

--- Pagina 4 ---

comunque sostanzialmente inalterato il comportamento illecito cui
attribuisce disvalore, ovvero la “violazione”, che continua ad essere
integrata dall’infedeltà del visto. Ed è la “violazione” che, ai sensi
del ridetto comma 2, contribuisce a determinare la regola di
competenza applicabile. Pertanto, il riferimento, nel comma 2, alle
“violazioni” dei commi 1 [e 3] continua ad essere riferibile alla
violazione commessa apponendo il visto infedele, a prescindere
dalle diverse ed ulteriori conseguenze “punitive” che da essa
possano derivare anche per effetto della novella del 2014. Tanto
meno, poi, il legislatore nel 2014, in parallelo alla modifica del
comma 1, lett. a), dell’art. 39, ha variato il ridetto comma 2,
relativo alla competenza funzionale della direzione regionale.
Competenza che, peraltro, può configurarsi come speciale solo per
quanto riguarda l’attribuzione “verticale” della materia alle direzioni
regionali; mentre, riguardo alla distribuzione “orizzontale” per
territorio tra queste ultime, appare conciliabile con i principi
generali in materia d’imposte. Infatti, il criterio territoriale del
domicilio fiscale del soggetto sottoposto alla potestà dell’ufficio,
adottato dall’art. 39, comma 2, d.lgs. n. 241 del 1997, non è
difforme dal criterio generale vigente nella materia
dell’accertamento delle imposte, basato (ai sensi degli artt. 31,
ratione temporis secondo comma, d.P.R. n. 600 del 1973 e 40,
primo comma, d.P.R. n. 633 del 1972) sul domicilio fiscale del
contribuente ed esteso (per effetto dell’art. 12, primo comma,
d.P.R. 29 settembre 1973, n. 602) anche alla legittimazione a
procedere alla conseguente eventuale iscrizione a ruolo (cfr., ex
plurimis, Cass. 20/02/2020, n. 4412) e di riflesso, a mezzo dell’art.
16, comma 1, d.lgs. 18 dicembre 1997, n. 472, al procedimento
sanzionatorio. Non pare, peraltro, determinante che le richiamate
disposizioni facciano riferimento al domicilio fiscale del «soggetto
obbligato alla dichiarazione» o del «contribuente». Infatti, la
pacifica natura non tributaria dell’obbligazione in questione
4 di 10

--- Pagina 5 ---

(affermata già dalla relazione allo schema del d.lgs. n. 175 del
2014, sulla quale infra; nonché dalla prassi erariale, cfr. circolare n.
12/E del 24/05/2019; oltre che dalla stessa sentenza impugnata),
e comunque la circostanza che il trasgressore sia tenuto al
pagamento non dell’imposta, ma “di una somma pari all'importo” di
quest’ultima, giustifica la declinazione del criterio generale di
collegamento territoriale con l’ufficio, ai fini dell’iscrizione a ruolo e
della conseguente cartella di pagamento, in ragione del domicilio
fiscale del soggetto che ha apposto il visto infedele, ovvero del
trasgressore, sul quale, nel caso di specie, si esercita in concreto la
potestà coattiva erariale. In sintesi, quindi, il comma 2,
richiamando le «violazioni dei commi 1 e 3 del presente articolo» si
riferiva alla medesima “violazione”, comunque già ab origine
prevista nel comma 1, consistente nel rilascio di un visto infedele,
ed a questa continua a riferirsi, pur quando essa dia luogo, per
effetto dell’art. 6 d.lgs. n. 175 del 2014, alla conseguenza anche
del pagamento di una somma pari all'importo dell'imposta, della
sanzione e degli interessi che sarebbero stati richiesti al
contribuente. Il che attrae anche tale ipotesi alla competenza
funzionale esclusiva delle direzioni regionali competenti rispetto al
domicilio fiscale del trasgressore, ovvero di colui che ha rilasciato il
visto infedele. Non potrebbe ritenersi d’ostacolo a tale conclusione
la circostanza che mentre il ridetto comma 2 parla di contestazione
delle violazioni e di irrogazione delle sanzioni, invece il comma 1,
lett. a), dopo aver previsto nel secondo periodo che i soggetti
indicati nell'articolo 35 sono tenuti nei confronti dello Stato o del
diverso ente impositore al pagamento di una somma pari
all'importo dell'imposta, della sanzione e degli interessi che
sarebbero stati richiesti al contribuente ai sensi dell'articolo 36-ter
d.P.R. n. 600 del 1973, stabilisce nel terzo e nel quarto periodo che
costituiscono titolo per la riscossione mediante ruolo di cui al d.P.R.
n. 602 del 1973, le comunicazioni con le quali sono richieste le
5 di 10

--- Pagina 6 ---

somme di cui al periodo precedente. L’ipotesi di un diverso iter
procedimentale non pare, invero, determinante al fine di escludere
ogni rilevanza della competenza attribuita dal ridetto comma 2,
atteso che il precedente comma 1-bis dello stesso art. 39 d.lgs. n.
241 del 1997 dispone che nei casi di violazioni commesse ai sensi
dei commi 1 e 3 del presente articolo e dell'articolo 7- bis, « si
applicano, in quanto compatibili, le disposizioni del decreto
legislativo 18 dicembre 1997, n. 472.[…]». Sicché la circostanza
che la richiesta al trasgressore delle somme in questione avvenga
con l'immediata iscrizione a ruolo, di cui all'art. 39, comma 1,
piuttosto che con il diverso procedimento di cui al d.lgs. n. 472 del
1997, n. 472, non appare dirimente per escludere, sulla base di
una possibile differenza procedimentale, già prevista dallo stesso
legislatore, la rilevanza dell’attribuzione della competenza, dettata
dal ridetto comma 2 con riferimento appunto alle violazioni
commesse ai sensi dei commi 1 e 3, a prescindere dalle modalità
procedimentali. Neppure si rinviene, ai fini che qui rilevano, la
sistematica necessità di una coincidenza di competenza tra l’ufficio
che ha sottoposto a controllo il contribuente assistito e quello che
deve iscrivere a ruolo la pretesa nei confronti del trasgressore che
ha rilasciato il visto rivelatosi infedele. Infatti, a prescindere dalle
modifiche operate successivamente dal d.lgs. n. 175 del 2014 in
ordine alle conseguenze della violazione integrata con l’apposizione
del visto infedele, l’esito del controllo formale ex art. 36-ter del
d.P.R. n. 600 del 1973 sulla dichiarazione del contribuente
assistito, e la relativa comunicazione al centro di assistenza fiscale
e al responsabile dell'assistenza fiscale o al professionista, si
ponevano egualmente a monte della responsabilità del
trasgressore, anche quando la violazione era punita con la sola
sanzione amministrativa da euro 258 ad euro 2.582. Nonostante
ciò, tuttavia, il legislatore, con riferimento alla reazione nei
confronti del trasgressore, aveva comunque già previsto la
6 di 10

--- Pagina 7 ---

competenza esclusiva delle direzioni regionali territorialmente
competenti rispetto al domicilio fiscale del trasgressore, benché
non coincidessero necessariamente con gli uffici territoriali
competenti a controllare le dichiarazioni dei contribuenti assistiti.
Non a caso, del resto, lo stesso legislatore ha previsto all’uopo, nel
medesimo comma 2 dell’art. 39, uno specifico flusso di
comunicazioni dagli uffici locali alle direzioni regionali dell’Agenzia,
affinché queste ultime provvedano (« anche sulla base delle
segnalazioni inviate dagli uffici locali della medesima Agenzia»).
Non vi sarebbe invero necessità di tale strumento, ove gli uffici
locali, in caso di violazioni, potessero provvedere in ogni caso
direttamente. Pertanto, il riferimento del comma 1, lett. a),
secondo periodo, dell’art. 39 d.lgs. n. 241 del 1997 ( e dello stesso
art. 26, in particolare commi da 3 a 3-quater, d.m. Finanze 31
maggio 1999, n.164) al controllo formale ex art 36-ter d.P.R. n.
600 del 1973 ed alla riscossione mediante ruolo ai sensi del d.P.R.
n. 602 del 1973, certamente concorre ad individuare la fattispecie
procedimentale che generi le comunicazioni di rettifica della
dichiarazione del contribuente vistata, presupposto dell’infedeltà
del visto e della responsabilità di chi lo ha apposto; dall’altro vale
ad estendere ex lege, nei confronti del trasgressore, l’efficacia
soggettiva, quali titoli per la riscossione, delle medesime
comunicazioni, con le quali sono richieste le somme in questione.
Tuttavia, dal complesso delle disposizioni in esame non si ricava
anche una specifica attribuzione di competenza, per l’iscrizione a
ruolo, ad un determinato ufficio dell’Agenzia delle entrate, che
possa porsi come eccezione rispetto alla competenza funzionale
espressamente dettata dal ridetto comma 2 dell’art. 39 (né, invero,
che sia derogatoria della competenza territoriale “orizzontale”
generale, riconducibile, come detto, al domicilio fiscale del
soggetto- non il contribuente, nel caso di specie- in concreto
7 di 10

--- Pagina 8 ---

destinatario della pretesa impositiva azionata mediante l’iscrizione
a ruolo).
Tirando le fila di quanto sinora argomentato, deve concludersi che
il comma 2 dell’art. 39 d.lgs. n. 241 del 1997 risulta norma
attributiva di una competenza funzionale alla direzione regionale
dell’Agenzia, individuata in relazione al domicilio fiscale del
trasgressore, anche con riferimento alla fattispecie nella quale
l’Amministrazione proceda direttamente all’iscrizione a ruolo
dell’imposta, della sanzione e degli interessi che sarebbero stati
richiesti al contribuente. Ad ulteriore conforto di tale soluzione,
deve aggiungersi che essa è in linea con la ratio complessiva della
norma, che è quella di accentrare, su base regionale, la
competenza sui rapporti dell’Agenzia con i soggetti deputati a
rilasciare visti di conformità. Ratio coerente, del resto, con quanto
già disposto dal d.m. Finanze 12 luglio 1999, intitolato
«Individuazione degli uffici competenti per le attività e gli
adempimenti di cui ai capi II e IV del regolamento recante norme
per l'assistenza fiscale resa dai centri di assistenza fiscale per le
imprese e per i dipendenti, dai sostituti di imposta e dai
professionisti, adottato con decreto del Ministro delle finanze 31
maggio 1999, n. 164.», che (visto l'art. 28 del regolamento recante
norme per l'assistenza fiscale, adottato con decreto del Ministro
delle finanze 31 maggio 1999, n. 164, che attribuisce al
Dipartimento delle entrate la individuazione, con propri
provvedimenti organizzativi, degli uffici competenti per le attività e
gli adempimenti di cui ai capi II e IV del citato regolamento) ha
attribuito tra l’altro alle direzioni regionali delle entrate la
competenza all'autorizzazione all’attività di assistenza fiscale, la
funzione di tramite con l’ organo del Ministero obbligato alla tenuta
degli albi dei C.A.A.F., alcune competenze procedurali in merito alla
richiesta di autorizzazione all'esercizio della facoltà di rilasciare il
visto di conformità o l'asseverazione, nonché l’esercizio della
8 di 10

--- Pagina 9 ---

funzione di vigilanza di cui agli artt. 10 e 25 i professionisti
comunicano preventivamente all'Agenzia. Date tali premesse, non
gioverebbe alle esigenze di concentrazione, e comunque di
efficienza e buon andamento dell’amministrazione finanziaria,
un’interpretazione dell’art. 39 d.lgs. n. 241 del 1997 che, all’interno
del medesimo rapporto tra il soggetto legittimato all’apposizione
del visto e l’Amministrazione e nell’ambito della disciplina delle
possibili reazioni all’apposizione di un visto infedele, diversificasse
la competenza degli uffici locali di quest’ultima in ragione
dell’applicazione, o meno, del procedimento di cui al d.lgs. n. 472
del 1997, che lo stesso art. 39 prevede del resto sia applicabile nei
limiti di compatibilità. Né, peraltro, può ritenersi che la
concentrazione della legittimazione presso le direzioni regionali
possa ostacolare l’esercizio efficace dell’azione amministrativa,
avendo il legislatore previsto appositamente, nello stesso comma 2
dell’art. 39, la comunicazione di informazioni dagli uffici locali alle
direzioni regionali della medesima Agenzia. Contemporaneamente,
la concentrazione evita all’unico soggetto legittimato a rilasciare il
visto il possibile aggravio di poter essere chiamato a difendersi, in
fase amministrativa e di conseguenza in giudizio, in una miriade di
sedi diverse, riconducibili al domicilio fiscale dei molteplici
contribuenti assistiti, ma potenzialmente estranee a quella naturale
del suo domicilio fiscale. E si tratta, anche in questo caso, di
un’esigenza che lo stesso legislatore ha mostrato di apprezzare
quando, nell’ipotesi specifica in cui si proceda con atto di
contestazione, ha previsto non solo che esso sia unico per ciascun
anno solare di riferimento, ma anche che fino al compimento dei
termini di decadenza, la sua integrazione o la sua modifica possa
essere effettuata dalla «medesima direzione regionale»,
evidentemente quella «competente in ragione del domicilio fiscale
del trasgressore», individuata nel medesimo comma.
9 di 10

--- Pagina 10 ---

1.2. L’accoglimento del suddetto motivo determina la cassazione
della sentenza e, non essendo necessari ulteriori accertamenti in
fatto, decidendo nel merito dev’essere altresì accolto.
In relazione alle spese dell’intero giudizio, le stesse vanno
integralmente compensate sia relativamente alle fasi di merito che
al giudizio di legittimità, atteso il consolidarsi della giurisprudenza
in epoca contemporanea e successiva al deposito del ricorso in
cassazione.
P. Q. M.
La Corte accoglie il primo motivo di ricorso e, assorbiti gli altri
motivi, cassa la sentenza impugnata e, decidendo nel merito,
accoglie il ricorso introduttivo del giudizio.
Dichiara integralmente compensate fra le parti le spese relative
all’intero giudizio di legittimità ed alle fasi di merito.
il ricorso introduttivo.
Così deciso in Roma, il 23 ottobre 2025
Il Presidente (Andreina Giudicepietro)
10 di 10