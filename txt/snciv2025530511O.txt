======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 29359/2022 R.G. proposto da
AGENZIA DELLE ENTRATE, in persona del Direttore pro tempore,
domiciliata in Roma alla via dei Portoghesi n. 12 presso gli uffici
dell’Avvocatura Generale dello Stato, dalla quale è rappresentata e
difesa ope legis
-ricorrente-
contro
DI PRIMA GIOVANNI
-intimato-
avverso la SENTENZA della COMMISSIONE TRIBUTARIA
REGIONALE DELLA SICILIA, SEZIONE STACCATA DI CATANIA, n.
11063/15/21 depositata il 14 dicembre 2021
udita la relazione svolta nell’adunanza camerale del 22 ottobre
2025 dal Consigliere Danilo CHIECA
FATTI DI CAUSA
La Direzione Provinciale di Catania dell’Agenzia delle Entrate
emetteva nei confronti di Giovanni Di Prima, titolare dell’omonima
impresa individuale esercente attività di trasporto di merci su
strada, un avviso di accertamento con il quale, previo

--- Pagina 2 ---

disconoscimento di costi per un ammontare complessivo di
22.916,64 euro, rideterminava il reddito d’impresa, il valore della
produzione netta e il volume d’affari dallo stesso dichiarati in
relazione all’anno 2004, operando le conseguenti riprese a
tassazione ai fini dell’IRPEF, dell’IRAP e dell’IVA.
Il contribuente impugnava l’atto impositivo dinanzi alla
Commissione Tributaria Provinciale (CTP) di Catania, che rigettava
il suo ricorso.
La pronuncia di primo grado veniva in sèguito parzialmente
riformata dalla Commissione Tributaria Regionale (CTR) della
Sicilia, sezione staccata di Catania, la quale, con sentenza n.
11063/15/21 del 14 dicembre 2021, accogliendo per quanto di
ragione l’appello della parte privata, annullava il rilievo fiscale
concernente il disconoscimento dei costi relativi all’acquisto di
carburante per autotrazione.
A fondamento della decisione adottata, per quanto qui interessa,
il collegio regionale osservava che: - i costi in questione erano stati
idoneamente documentati dalla contribuente mediante la
produzione dei buoni di consegna, contenenti «le relative
indicazioni dell’esercente, della quantità, del prezzo e della data del
prelievo di carburante», nonchè delle fatture differite emesse dai
gestori degli impianti stradali di distribuzione; - «appar(iva),
pertanto, rispettata la normativa disciplinante l’acquisto dei
carburanti sotto il profilo IVA, non rilevandosi alcuna irregolarità,
contrariamente a quanto sostenuto dall’Ufficio».
Contro questa sentenza l’Agenzia delle Entrate ha proposto
ricorso per cassazione affidato a un unico motivo.
Il Di Prima è rimasto intimato.
La causa è stata avviata alla trattazione in camera di consiglio, ai
sensi dell’art. 380-bis.1 c.p.c..
MOTIVI DELLA DECISIONE
2 di 6

--- Pagina 3 ---

1. Va anzitutto rilevato che il ricorso in esame, notificato a mezzo
p.e.c. il 14 dicembre 2022, è stato tempestivamente proposto
entro un anno dalla pubblicazione della sentenza gravata, avvenuta
il 14 dicembre 2021, nell’osservanza del termine lungo di
impugnazione stabilito dall’art. 327, comma 1, c.p.c. nella versione
anteriore alle modifiche apportate dall’art. 46, comma 17, della L.
n. 69 del 2009, queste ultime applicabili ai soli giudizi instaurati
dopo la data di entrata in vigore della detta legge (4 luglio 2009).
1.1 Dalla ricostruzione della vicenda processuale contenuta nella
parte narrativa della stessa sentenza (pag. 1, terzo periodo) si
apprende, infatti, che il ricorso introduttivo del giudizio di primo
grado era stato depositato presso la segreteria della CTP di Catania
il 6 maggio 2009.
1.2 Giova, al riguardo, precisare che il succitato art. 327 c.p.c. è
applicabile anche alle impugnazioni delle sentenze delle
Commissioni Tributarie (ora Corti di giustizia tributaria), in virtù del
rinvio contenuto nell’art. 49 del D. Lgs. n. 546 del 1992 alle
disposizioni del titolo III, capo I, del libro II del codice di procedura
civile.
1.3 Tanto premesso, con l’unico motivo di ricorso, formulato ai
sensi dell’art. 360, comma 1, n. 3) c.p.c., sono denunciate la
violazione e la falsa applicazione dell’art. 1 del D.P.R. n. 444 del
1997, dell’art. 1 del decreto interministeriale del 24 giugno 1999,
recante <modalità e termini di fatturazione e conseguenti
adempimenti relativi agli acquisti di olii da gas effettuati presso gli
impianti di distruzione di carburanti dagli autotrasportatori di cose
conto terzi>, e dell’art. 21, comma 4, del D.P.R. n. 633 del 1972.
1.4 Si sostiene che avrebbe errato la CTR nel riconoscere la
deducibilità ai fini delle imposte dirette e la detraibilità ai fini
dell’IVA dei costi sostenuti dal contribuente per l’acquisto di
carburante per autotrazione, sebbene egli non avesse osservato gli
adempimenti imposti  dalla  normativa  di  settore,  prescrivente  la
3 di 6

--- Pagina 4 ---

la compilazione delle cd. <schede carburante>.
1.5 Viene, inoltre, dedotto che tali schede non potevano ritenersi
validamente surrogate dalle fatture differite emesse dai gestori
degli impianti di distribuzione, poiché queste ultime non
riportavano i dati richiesti dal citato decreto interministeriale.
1.6 Il ricorso è fondato.
1.7 Con riferimento alle modalità di documentazione degli
acquisti di carburante per autotrazione, il regolamento emanato
con D.P.R. n. 444 del 1997 -abrogato dall’art. 1, comma 926,
lettera b), della L. n. 205 del 2017 a decorrere dal 1° gennaio
2018, ma applicabile «ratione temporis» alla presente controversia-
prevede l’istituzione di apposite «schede carburante», le quali
devono recare la firma di convalida dell’addetto alla distribuzione,
da apporre all’atto di ogni rifornimento, e contenere l’annotazione
del numero dei chilometri percorsi dal veicolo alla fine del mese o
del trimestre (artt. 2, 3 e 4).
1.8 In sede di interpretazione della richiamata normativa, questa
Corte ha avuto modo di precisare che l’osservanza delle previsioni
regolamentari costituisce condizione imprescindibile sia per la
deducibilità dei costi inerenti al consumo di carburante dal reddito
d’impresa o di lavoro autonomo, sia per la detraibilità dell’IVA
assolta sugli acquisti di combustibile, e che gli adempimenti
prescritti non ammettono equipollenti e non possono essere
sostituiti dalla mera contabilizzazione delle operazioni nelle
scritture contabili (cfr. Cass. n. 23291/2024, Cass. n. 9052/2023,
Cass. n. 16809/2017, Cass. n. 24409/2016, Cass. n. 25122/2014).
1.9 Si è anche puntualizzato che l’obbligo di compilazione della
<scheda> non sussiste nell’ipotesi in cui la fornitura del carburante
avvenga nell’àmbito di un contratto di «netting», fattispecie
negoziale riconducibile alla somministrazione di beni di cui all’art.
1559 c.c. (cfr. Cass. n. 19782/2024, Cass. n. 21036/2020, Cass. n.
25663/2018).
4 di 6

--- Pagina 5 ---

1.10 Dai surriferiti princìpi di diritto si è discostata la CTR, la
quale ha ritenuto che i costi di cui trattasi fossero stati
idoneamente documentati dal contribuente mediante la produzione
dei buoni di consegna attestanti le quantità e il prezzo del
carburante prelevato.
1.11 D’altro canto, nemmeno può ritenersi che nella vicenda in
disamina la compilazione della detta scheda potesse essere
validamente surrogata dalla fatturazione prevista dall’art. 1 del
decreto interministeriale del 24 giugno 1999 (emanato ai sensi
dell’art. 12, comma 3, del D.L. n. 457 del 1997, convertito in L. n.
30 del 1998) per le cessioni di olii da gas effettuate dagli esercenti
di impianti stradali di distribuzione in favore di autotrasportatori di
cose per conto di terzi.
1.12 Invero, soltanto a partire dal 1° gennaio 2006, per effetto
delle modifiche apportate all’art. 6 del menzionato D.P.R. n. 444
del 1997 dall’art. 1, comma 109, della L. n. 266 del 2005, è venuto
meno anche per questo tipo di autotrasportatori -come in
precedenza già accadeva per lo Stato, gli enti pubblici territoriali,
gli istituti universitari e gli enti ospedalieri, di assistenza e
beneficenza- l’obbligo di tenuta delle «schede carburante» (cfr.
Cass. n. 4569/2024).
2. Per quanto precede, va disposta, ai sensi degli artt. 383,
comma 1, e 384, comma 2, prima parte, c.p.c. e 62, comma 2, del
D. Lgs. n. 546 del 1992, la cassazione dell’impugnata pronuncia
con rinvio alla Corte di giustizia tributaria di secondo grado della
Sicilia, sezione staccata di Catania, in diversa composizione, la
quale procederà a un nuovo esame della controversia
uniformandosi ai princìpi di diritto sopra espressi.
2.1 Al giudice del rinvio viene rimessa anche la regolamentazione
delle spese del giudizio di legittimità, a norma degli artt. 385,
comma 3, seconda parte, c.p.c. e 62, comma 2, del D. Lgs. cit..
P.Q.M.
5 di 6

--- Pagina 6 ---

La Corte accoglie il ricorso, cassa la sentenza impugnata e rinvia
la causa alla Corte di giustizia tributaria di secondo grado della
Sicilia, sezione staccata di Catania, in diversa composizione, anche
per la pronuncia sulle spese del giudizio di legittimità.
Così deciso in Roma, nella camera di consiglio della Sezione
Tributaria della Corte Suprema di Cassazione, in data 22 ottobre
2025.
La Presidente
Roberta Crucitti
6 di 6