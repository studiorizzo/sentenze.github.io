======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 16934/2022 R.G. proposto da:
AGENZIA DELLE ENTRATE, in persona del legale rappresentante
pro tempore, rappresentata e difesa ex lege dall’Avvocatura
Generale dello Stato, presso la quale è domiciliata in Roma, alla Via
dei Portoghesi n. 12;
– ricorrente –
contro
MAURO PIETRO PAOLO, rappresentato e difeso, in virtù di procura
speciale rilasciata su foglio separato ed allegato al controricorso,
dall’Avv. Giorgio Giuttari, che ha indicato indirizzo Pec, presso il
quale è elettivamente domiciliato in Roma, al viale Eritrea n. 20;
– controricorrente –
avverso la sentenza della Commissione tributaria regionale della
Campania, n. 3926/17/2022, depositata in data 6 maggio 2022.
Udita la relazione svolta nella camera di consiglio del 24 ottobre
2025 dal Consigliere Cesare Taraschi.
FATTI DI CAUSA
1. Pietro Paolo Mauro impugnava, dinanzi alla Commissione
tributaria provinciale di Napoli, quattro atti di pignoramento presso
terzi, notificatigli dall’Agenzia delle entrate - Riscossione (di
seguito, AdER) in forza dell’avviso di accertamento n.

--- Pagina 2 ---

TF501AF03725/2018 (anch’esso impugnato), emesso per il
recupero a tassazione delle imposte dovute sui maggiori compensi
accertati e non dichiarati per l’anno d’imposta 2013. Il contribuente
eccepiva la nullità derivata degli atti impugnati a causa della
omessa notifica del prodromico avviso di accertamento.
La CTP accoglieva il ricorso, rilevando l’illegittimità della
notifica dell’avviso di accertamento in quanto non risultava che il
messo notificatore avesse provveduto ad affiggere l’avviso presso
l’abitazione del contribuente e ad inviare la raccomandata
informativa di cui all’art. 140 c.p.c.
2. L’Ufficio spiegava appello innanzi alla Commissione
tributaria regionale della Campania, assumendo la ritualità della
notifica dell’avviso di accertamento, effettuata ai sensi dell’art. 60,
comma 1, lett. e), d.P.R. n. 600/1973, trattandosi di un caso di cd.
“irreperibilità assoluta” del contribuente. Quest’ultimo proponeva
appello incidentale in ordine alle spese giudiziali, in quanto
liquidate al di sotto dei minimi dei parametri forensi.
La CTR rigettava l’appello principale, rilevando che la notifica
dell’avviso di accertamento era stata eseguita, pur in mancanza dei
presupposti di legge, secondo quanto previsto nel caso di
irreperibilità assoluta ex art. 143 c.p.c., piuttosto che ai sensi
dell’art. 140 c.p.c., atteso che il messo notificatore, con una
semplice ricerca anagrafica, avrebbe potuto individuare la
residenza del contribuente. Veniva, invece, accolto l’appello
incidentale, con rideterminazione delle spese del giudizio di primo
grado.
3. Avverso la decisione della CTR ha proposto ricorso per
cassazione l’Agenzia delle entrate, affidandosi a due motivi.
Il contribuente ha resistito con controricorso.
È stata, quindi, fissata l’adunanza camerale per il
24/10/2025.
2 di 9

--- Pagina 3 ---

Il controricorrente ha depositato memoria ex art. 380-bis.1
c.p.c.
RAGIONI DELLA DECISIONE
1. Con il primo motivo di ricorso si deduce la nullità della
sentenza e/o del procedimento ex artt. 111 Cost., 1, 2 e 36 d.lgs.
n. 546 del 1992, 132 c.p.c. e 118 disp. att. c.p.c., in relazione
all’art. 360, primo comma, n. 4, c.p.c.
La ricorrente assume che la sentenza impugnata è affetta da
irriducibile illogicità ed intrinseca contraddittorietà, tale da rendere
la motivazione «perplessa ed obiettivamente incomprensibile», per
aver la CTR dapprima attribuito all’Ufficio la deduzione della
regolarità della notifica dell’avviso di accertamento poiché nel caso
di irreperibilità relativa non è previsto l’invio della raccomandata
informativa di cui all’art. 140 c.p.c., e poi sostenuto, invece, che la
predetta notifica era stata eseguita secondo la modalità prevista
nei casi di irreperibilità assoluta, sebbene in assenza dei relativi
presupposti.
1.1 Il motivo è infondato.
1.2 Dal contenuto complessivo della motivazione della
sentenza impugnata emergono chiaramente la ratio decidendi ed il
percorso logico-giuridico posti a fondamento della decisione, atteso
che la CTR, pur avendo nell’incipit della motivazione erroneamente
richiamato la fattispecie della “irreperibilità relativa” del
contribuente, ha poi espressamente dato atto che la notifica
dell’avviso di accertamento oggetto di causa era stata effettuata
con la modalità prevista per il diverso caso della “irreperibilità
assoluta” ex art. 143 c.p.c., aggiungendo che non sussistevano,
però, i presupposti di tale ultima fattispecie (ossia, residenza,
domicilio o dimora assolutamente sconosciuti), posto che, essendo
nota dal 2003 la residenza del contribuente, il messo notificatore,
attraverso una semplice ricerca anagrafica, avrebbe potuto
individuare la predetta residenza.
3 di 9

--- Pagina 4 ---

La CTR ha, quindi, concluso per la irregolarità della notifica, in
quanto la stessa avrebbe dovuto eseguirsi ai sensi dell’art. 140
c.p.c., modalità notificatoria di cui nella specie - con ciò ribadendo
quanto già statuito dalla CTP - difettavano sia l’affissione
dell’avviso alla porta dell’abitazione del contribuente che l’invio
della raccomandata informativa, adempimenti prescritti dal
predetto art. 140 c.p.c.
Non sussiste, pertanto, la denunciata contraddittorietà e/o
perplessità della motivazione, essendo stata quest’ultima
inequivocamente fondata sulla nullità della notifica dell’avviso di
accertamento, perché eseguita secondo il rito degli “irreperibili
assoluti” pur in difetto dei relativi presupposti.
D’altra parte, la stessa ricorrente riconosce che il richiamo al
concetto di irreperibilità relativa «…non pare determinante posto
che al paragrafo successivo la CTR riconduce la vicenda ai suoi
esatti termini…» (pag. 6 ricorso per cassazione), sicché non è
configurabile quella obiettiva incomprensibilità della motivazione di
per sé idonea ad inficiare la validità della sentenza.
2. Con il secondo motivo l’Ufficio lamenta la violazione e falsa
applicazione degli artt. 60, comma 2, n. 4, d.P.R. n. 600/1973, e
143 c.p.c., in relazione all’art. 360, primo comma, n. 3, c.p.c.
Sostiene che erroneamente la CTR ha ritenuto invalidamente
notificato l’avviso di accertamento, sussistendo - secondo la
ricorrente - nella specie un’ipotesi di irreperibilità assoluta, che
legittimava il ricorso al procedimento notificatorio previsto dall’art.
60 cit. [rectius, art. 60, comma 1, lett. e), d.P.R. n. 600/1973].
Precisamente, il messo notificatore aveva attestato, con atto
pubblico avente valore probatorio fino a querela di falso,
l’irreperibilità assoluta del contribuente all’indirizzo anagrafico;
inoltre, la giurisprudenza di legittimità non richiede che il messo
notificatore debba effettuare qualsivoglia ricerca, anche
sopportando spese non lievi ed attese di non breve durata.
4 di 9

--- Pagina 5 ---

2.1 Il motivo è infondato.
2.2 L’Ufficio censura la statuizione della CTR che ha ritenuto
illegittimo il procedimento notificatorio dell’avviso di accertamento,
effettuato con il rito previsto per gli “irreperibili assoluti”, ex art.
60, comma 1, lett. e), d.P.R. n. 600/1973 (erroneo risulta il
richiamo, contenuto nella formulazione del motivo, all’art. 60,
comma 2, n. 4, d.P.R. cit.).
2.3 È noto che, in tema di notificazione dell’avviso di
accertamento (così come della cartella di pagamento, ex art. 26
d.P.R. n. 602/1973), occorre distinguere l’ipotesi della irreperibilità
relativa, che ricorre quando sia conosciuta la residenza o l’indirizzo
del destinatario il quale, tuttavia, non sia stato rinvenuto al
momento della consegna dell’atto, dall’ipotesi della irreperibilità
assoluta, che ricorre quando il notificatore non reperisca il
destinatario perché trasferito in luogo sconosciuto.
Questa Corte (tra le più recenti: Cass. 03/04/2024, n. 8823;
Cass. 31/07/2023, n. 23183), affrontando il tema delle modalità
che devono seguirsi per attivare in modo rituale il meccanismo
notificatorio di cui all’art. 60, comma 1, lett. e), cit., ha
ripetutamente affermato che il messo notificatore, prima di
procedere alla notifica nelle dette forme, deve effettuare nel
Comune del domicilio fiscale del contribuente le ricerche volte a
verificare la sussistenza dei presupposti per operare la scelta, tra le
due citate possibili opzioni, del procedimento notificatorio; deve
accertare, infatti, se il mancato rinvenimento del destinatario sia
dovuto ad irreperibilità relativa ovvero ad irreperibilità assoluta in
quanto nel Comune, già sede del domicilio fiscale, il contribuente
non ha più abitazione, né ufficio o azienda e, quindi, manchino dati
ed elementi, oggettivamente idonei, per notificare altrimenti l’atto.
In sostanza, il messo o l’ufficiale giudiziario che procede alla
notifica deve pervenire all’accertamento del trasferimento del
5 di 9

--- Pagina 6 ---

destinatario in luogo sconosciuto dopo aver effettuato ricerche nel
Comune dove è situato il domicilio fiscale del contribuente.
2.4 Con riferimento alla previa acquisizione di notizie e/o al
previo espletamento delle ricerche, nessuna norma prescrive quali
attività devono esattamente essere a tal fine compiute, né con
quali espressioni verbali deve essere espresso il risultato di tali
ricerche nella relata di notifica, purché dalla stessa se ne evinca
con chiarezza l'effettivo compimento da parte del messo
notificatore (Cass. 27/07/2018, n. 19958). Pertanto, in definitiva,
in tema di notificazione degli atti impositivi, prima di effettuare la
notifica secondo le modalità previste dall’art. 60, comma 1, lett. e),
cit. in luogo di quella ex art. 140 c.p.c., il messo notificatore o
l’ufficiale giudiziario deve svolgere ricerche volte a verificare
l’irreperibilità assoluta del contribuente, ossia che quest’ultimo non
abbia più né l’abitazione, né l’ufficio o l’azienda nel Comune già
sede del proprio domicilio fiscale (ex multis, Cass. 07/02/2018, n.
2877).
2.5 Si è, altresì, precisato che non è sufficiente, al fine di
configurare un’ipotesi di irreperibilità assoluta, l’attività di ricerca
svolta dal messo notificatore presso il portiere dello stabile, che si
sia limitato a dichiarare solamente che il destinatario si era
trasferito altrove; in tal caso, proprio per la genericità delle
affermazioni del portiere, questa Corte ha ritenuto che sarebbe
stata necessaria un’ulteriore attività di verifica volta ad acclarare se
il trasferimento del contribuente fosse avvenuto all’interno del
Comune o presso altro Comune, anche mediante l’esame dei
registri anagrafici (Cass. 08/03/2019, n. 6765). Infine,
recentemente (Cass. 24/05/2024, n. 14658) è stato affermato il
seguente principio di diritto: nel rito tributario la procedura di
notificazione semplificata di cui all’art. 60, primo comma, lett. e),
del d.P.R. n. 600 del 1973, prevede che il messo notificatore,
accertata la c.d. irreperibilità assoluta del notificando, trasferitosi
6 di 9

--- Pagina 7 ---

per località sconosciuta, provvede solo al deposito dell’atto nella
casa comunale ed all’affissione dell’avviso nell’albo dell’Ente
territoriale; la notificazione risulta perciò invalida, fermo restando
che il tipo di ricerche da effettuare per accertare l’irreperibilità
assoluta non è disciplinato da alcuna norma, qualora il messo
notificatore non indichi in alcun modo le ricerche che ha svolto, in
primo luogo quelle anagrafiche, limitandosi a sottoscrivere un
modello prestampato che riporta generiche espressioni, ed
impedendo così ogni controllo del suo operato; in tal caso non vi
sono peraltro attestazioni del pubblico ufficiale notificatore che
possano essere impugnate mediante querela di falso (conformi:
Cass. 12/01/2025, n. 781; Cass. 02/10/2025, n. 26548).
2.6 Nel caso di specie, la CTR ha fatto corretta applicazione
dei principi sopra richiamati perché ha ritenuto illegittimo il
procedimento notificatorio di cui all’art. 60, comma 1, lett. e), cit.,
“meno garantista” in assenza dei presupposti di legge, non
risultando da alcun atto l’effettuazione, da parte del messo
notificatore, di una «semplice ricerca anagrafica».
Dalla relata di notifica dell’avviso di accertamento, riprodotta
sia nel ricorso che nel controricorso, risulta invero che il messo
notificatore, avvalendosi di un modulo prestampato, si è limitato a
dare atto di aver provveduto al deposito del plico in busta sigillata
presso la casa comunale ed all’affissione dell’avviso di deposito
nell’albo comunale «poiché nello stesso comune non vi è
abitazione, ufficio o azienda del contribuente», senza alcun
riferimento alle ricerche, anche anagrafiche, eventualmente svolte.
Come già rilevato, tuttavia, è illegittima la notificazione degli avvisi
e degli atti tributari impositivi, effettuata ai sensi dell'art. 60,
comma 1, lett. e), d.P.R. n. 600/1973, laddove il messo
notificatore abbia attestato la sola irreperibilità del destinatario nel
Comune ove è situato il domicilio fiscale del contribuente, senza
ulteriore indicazione delle ricerche compiute per verificare che il
7 di 9

--- Pagina 8 ---

trasferimento non sia un mero mutamento di indirizzo all'interno
dello stesso Comune (Cass. 24/10/2018, n. 27035; Cass.
13/11/2014, n. 24260).
2.7 A ciò deve aggiungersi che, come eccepito nella memoria
ex art. 380-bis.1 c.p.c. del controricorrente e come risulta dalla
documentazione a questa allegata, la nullità della notifica
dell’avviso di accertamento oggetto di causa, per erroneo ricorso al
procedimento ex art. 143 c.p.c. piuttosto che a quello disciplinato
dall’art. 140 c.p.c., è stata dichiarata, nelle more del presente
giudizio, anche con sentenza della CTR della Campania n.
5347/14/2022, pubblicata il 13/07/2022 e resa tra le stesse parti.
Tale statuizione è divenuta definitiva, come emerge
dall’attestazione del segretario della CGT-2 resa in data
08/07/2025 ai sensi dell’art. 124 disp. att. c.p.c., applicabile per
analogia legis ex art. 1, comma 2, d.lgs. n. 546/1992 (Cass.
11/04/2025, n. 9458).
Trattasi, quindi, di questione ormai coperta dal giudicato,
dovendosi in proposito solo rammentare che, come statuito da
questa Corte, nel giudizio di cassazione il giudicato esterno è, al
pari del giudicato interno, rilevabile d'ufficio, non solo qualora
emerga da atti comunque prodotti nel giudizio di merito, ma anche
nell'ipotesi in cui il giudicato si sia formato successivamente alla
sentenza impugnata; in tal caso, infatti, la produzione del
documento che lo attesta non trova ostacolo nel divieto posto
dall'art. 372 c.p.c., che è limitato ai documenti formatisi nel corso
del giudizio di merito, ed è, invece, operante ove la parte invochi
l'efficacia di giudicato di una pronuncia anteriore a quella
impugnata, che non sia stata prodotta nei precedenti gradi del
processo (Cass. 22/01/2018, n. 1534). Pertanto, se il giudicato
esterno si è formato dopo la conclusione del giudizio di merito, la
relativa eccezione è opponibile nel giudizio di legittimità (Cass.
29/02/2024, n. 5370).
8 di 9

--- Pagina 9 ---

3. Il ricorso va, per tutto quanto esposto, rigettato.
4. Le spese di lite seguono la soccombenza e si liquidano
come da dispositivo, con attribuzione in favore del difensore
antistatario.
Rilevato che risulta soccombente una parte ammessa alla
prenotazione a debito del contributo unificato per essere
amministrazione pubblica difesa dall'Avvocatura Generale dello
Stato, non si applica l'art. 13, comma 1-quater, d.P.R. n.
115/2002.
P.Q.M.
La Corte rigetta il ricorso e condanna la ricorrente al pagamento, in
favore del controricorrente, delle spese processuali del giudizio di
legittimità, che liquida in euro 7.500,00 per compenso, oltre 15%
per le spese generali, euro 200,00 per esborsi, ed accessori come
per legge, con attribuzione in favore dell’avv. Giorgio Giuttari,
dichiaratosi antistatario.
Così deciso in Roma, nella camera di consiglio del 24 ottobre 2025.
Il Presidente
Paolo Di Marzio
9 di 9