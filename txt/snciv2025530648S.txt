======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

SENTENZA
sul ricorso iscritto al n. 29486/2018 R.G. proposto da:
CIRELLI ROCCO, elettivamente domiciliato in ROMA VIA
BALDASSARRE CASTIGLIONE N 55, presso lo studio dell’avvocato
VOGLINO ALESSANDRO (VGLLSN63D24H501I), rappresentato e
difeso dall'avvocato BENINCASA FABIO (BNNFBA66M07F839M)
-ricorrente-
contro
AGENZIA DELLE ENTRATE, elettivamente domiciliata in ROMA VIA
DEI PORTOGHESI 12, presso l'AVVOCATURA GENERALE DELLO
STATO (ADS80224030587) che la rappresenta e difende
-resistente-
avverso la SENTENZA di COMMISSIONE TRIBUTARIA REGIONALE
NAPOLI n. 2062/2018 depositata il 06/03/2018.

--- Pagina 2 ---

Udita la relazione della causa svolta nella pubblica udienza del
10/09/2025 dal Consigliere ANDREA ANTONIO SALEMME.
Udite le conclusioni come “infra” di Pubblico Ministero e parti.
FATTI DI CAUSA
1. Dagli atti di causa, ed in particolare dal ricorso per
cassazione, si apprende che S.O.S. WILD S.R.L. era stata
sottoposta a verifica fiscale, esitata in PVC della Guardia di Finanza
di Napoli, in recepimento del quale, l’Ufficio di Napoli dell’Agenzia
delle entrate, con l’avviso di accertamento n.
TF50393000343/2014, determinava induttivamente, in relazione
all’a.i. 2008, un maggior reddito d’impresa (p. 4 ric.). La società –
di cui CIRELLI Rocco (che “era stato titolare fino al 26 settembre
2006 della sola quota societaria dell’1%”, “ceduta a[lla] società
portoghese Interismi Gestao e Investimentos Limitata”: p. 6 ric. e
p. 1 sent.) aveva ricoperto la carica di amministratore unico dal 12
dicembre 2001 al 9 ottobre 2009, allorquando, gli subentrava il
cittadino rumeno VOICULESCU Marian, con contestuale
trasferimento della sede dalla Via Nicolardi n. 300 di Napoli alla Via
Pizzola n. 5 di Arienzo – era cessata dal 22 dicembre 2009 per
cancellazione dal registro delle imprese: cancellazione che, secondo
quanto riferisce la sentenza in epigrafe nella parte dedicata al
riassunto delle reciproche posizioni delle parti, conseguiva al
“trasferimento in Romania”, ritenuto dall’Ufficio fittizio, donde “la
sede doveva intendersi in Napoli e […] la società in realtà […]
operativa” (ivi).
2. Il suddetto avviso di accertamento n. TF50393000343/2014,
recante una determinazione del reddito sociale di euro 979.293,00,
era notificato (unitamente ad una serie di altri relativamente agli
aa.ii. dal 2005 al 2011) al Cirelli “nella pretesa qualità di ‘legale
rappresentante e rappresentante di fatto’” (p. 4 ric.).
2 di 10

--- Pagina 3 ---

3. Il Cirelli era altresì attinto, per l’a.i. 2008 che ne occupa, da
un avviso di accertamento definito in ricorso “personale”, recante il
n. TF501AM00690/2014, “con il quale […], presumendosi
ulteriormente che la compagine societaria della S.O.S. Wild s.r.l.
fosse totalmente ascrivibile al Cirelli[,] veniva accertato a carico di
questi un reddito da capitale di euro 238.806,00, con conseguente
determinazione di imposte e sanzioni” (pp. 4 e 5 ric.).
4. Il Cirelli impugnava dinanzi alla CTP di Napoli l’avviso
“ricevuto nella qualità di preteso rappresentante di fatto della
S.O.S. Wild s.r.l.”, dando origine alla causa n. 12641 del 2014 r.g.;
egli impugnava altresì dinanzi alla medesima CTP “anche il proprio
personale avviso di accertamento”, dando origine alla causa n.
12643 del 2014 r.g. (p. 5 ric.).
5. La CTP, riuniti i ricorsi, giusta sentenza n. 20805/37/2015 del
21 settembre 2015, li rigettava.
6. Proponeva appello il Cirelli, rigettato, giusta sentenza in
epigrafe, dalla CTR della Campania, essenzialmente osservando in
motivazione quanto segue:
- “non rinvenuta la società nella nuova sede rumena né il suo
amministratore, deriva che alcuna attività risulta essere stata
svolta in tale nuovo paese, e che, pertanto, il trasferimento
all’estero della società e la sua cancellazione dal registro delle
imprese appaiono fittizi”;
- “da indagini svolte dalla Polizia tributaria sul nuovo
amministratore della società è apparso che questi svolgeva attività
subordinata alle dipendenze di imprese edili, che appaiono
incompatibili […] con il ruolo e le mansioni di amministratore di
società di capitali”;
- “relativamente all’anno 2008 […], il bilancio societario è stato
redatto dal sig. Cirelli, essendo in tale epoca amministratore della
3 di 10

--- Pagina 4 ---

società pur se i relativi dati sono stati indicati nel modello unico
2009 a cura del nuovo amministratore”;
- “appare, pertanto, riferibile [a lui] l’attività inerente l’anno
2008”;
- “inconferente appare il riferimento all’art. 2495 c.c.”.
7. Propone ricorso per cassazione il Cirelli con cinque motivi.
L’Agenzia delle entrate si costituisce ai soli fini dell’eventuale
partecipazione all’udienza. Il Sost. Proc. Gen., in persona del Dott.
Fulvio Troncone, deposita conclusioni scritte addì 18 giugno 2025,
mediante le quali chiede il rigetto del ricorso.
All’odierna pubblica udienza, dopo breve discussione, il Pubblico
Ministero, in persona del medesimo Sostituto Procuratore Generale,
reitera le conclusioni come innanzi; l’Avv. Fabio Benincasa, in
rappresentanza del contribuente, insiste per l’accoglimento del
ricorso; l’Avv. Francesca D’Ambrosio, per l’Avvocatura generale
dello Stato, in rappresentanza dell’Agenzia, ne chiede il rigetto.
RAGIONI DELLA DECISIONE
1. I primi due motivi, per sovrapponibilità di censure, possono
essere enunciati e trattati congiuntamente.
2. Con il primo si denuncia “nullità della sentenza per mancanza
assoluta dei suoi requisiti essenziali (violazione dell’art. 36 del
D.Lgs. 546/1992 e dell’art. 111 della Costituzione in relazione
all’art. 360 n. 4 c.p.c.”. In particolare, nel motivo si legge che “il
contribuente sia con il ricorso introduttivo (precisamente a pag. 4)
sia con l’atto di appello (precisamente a pag. 10) ha contestato
l’illegittimità dell’avviso di accertamento con il quale gli era stata
arbitrariamente attribuita per l’anno 2008 la partecipazione
totalitaria alla società[,] documentando a mezzo [del] deposito di
estratto del PVC […] che la sua partecipazione alla società accertata
era stata nella sola misura dell’1% dal 12 dicembre 2001 al 26
4 di 10

--- Pagina 5 ---

settembre 2006”. “I giudici di appello sono stati del tutto omissivi
sull’argomento”. “Altrettanto dicasi per gli altri motivi di appello che
sono stati affrontati con laconica superficialità avallando la tesi
dell’Amministrazione Finanziaria sulla fittizietà della chiusura della
società e sull’amministrazione di fatto svolta dal Cirelli”.
3. Con il secondo si denuncia “omesso esame circa più fatti
decisivi […] (in relazione all’art. 360 n. 5 c.p.c.”, per non avere la
CTR “motivato in ordine al fondamento dell’attribuzione al Cirelli
della quota del 100% della S.O.S. Wild [s.r.l.] per l’anno 2008”, né
“su quali sarebbero gli elementi per ritenere il Cirelli
amministratore di fatto della S.O.S. Wild [s.r.l.]”; né “in ordine alle
ragioni per le quali si sia ritenuta fittizia la cancellazione della
S.O.S. Wild s.r.l.”.
4. Il secondo motivo è inammissibile, sia in quanto subisce la
preclusione derivante dalla cd. doppia conforme di merito ai sensi
dell’allora vigente art. 348-ter cod. proc. civ., sia in quanto non
rappresenta alcun fatto propriamente storico pretermesso.
5. Parzialmente fondato, ai sensi e nei limiti della motivazione a
seguire, è il primo motivo.
5.1. È infondato laddove lamenta una pretesa “laconica
superficialità” della CTR nell’aver avallato la posizione agenziale a
proposito di “fittizietà della chiusura della società” e
“amministrazione di fatto svolta dal Cirelli”. È sufficiente leggere la
sentenza impugnata per rendersi conto di come questa esibisca
una motivazione, siccome poc’anzi sunteggiata, effettiva sia dal
punto di vista grafico che dal punto di vista contenutistico. In
particolare, la CTR rimarca che la società non ha mai svolto alcuna
attività nella nuova sede rumena e che il nuovo amministratore
rumeno, colà finanche irreperibile, neppure aveva le competenze
per assolvere agli incombenti della carica. In tal guisa, la
motivazione della sentenza impugnata sicuramente integra il
5 di 10

--- Pagina 6 ---

requisito del cd. minimo costituzionale, solo insoddisfatto il quale si
configura un vizio di omessa motivazione rilevante in sede di
legittimità (Cass. Sez. U n. 8053 del 2014).
5.2. È fondato, invece, laddove lamenta non essersi la CTR
pronunciata sull’attribuzione al Cirelli dell’intera partecipazione
societaria nell’a.i. 2008, nonostante che – come denunciato in
primo ed in secondo grado – formalmente egli fosse detentore
soltanto dell’1% delle quote sino al 26 settembre 2006.
In effetti, la sentenza impugnata, in motivazione, si riferisce
all’impugnazione di un solo avviso di accertamento, quello riferito
alla società, laddove nel presente giudizio gli avvisi sono due, l’uno
riferito alla società e l’altro ai redditi da partecipazione imputati al
100% al Cirelli per lo stesso anno d’imposta (2008).
Per quel che concerne questo secondo avviso (n.
TF501AM00690/2014), la motivazione della sentenza impugnata,
tutta incentrata sulla dimostrazione dell’ascrivibilità dell’effettiva
amministrazione, e non proprietà, al Cirelli, non spende neanche
una parola.
Ne risulta integrato, “in parte qua”, il denunciato vizio.
6. Con il terzo motivo si denuncia “violazione degli artt. 39 e
segg. del DPR 600/73, in relazione all’art. 360, n. 3, c.p.c.”, atteso
il silenzio serbato dalla CTR sulla “questione sollevata dal Cirelli” in
relazione all’essere “stato socio della S.O.S. Wild s.r.l. solo con
l’1% e, peraltro, solo fino al 2006”.
7. Il motivo resta assorbito dal parziale accoglimento, nei
termini precisati, del primo motivo.
8. Gli ultimi due motivi, per parziale comunanza di censure,
possono essere enunciati e trattati congiuntamente.
6 di 10

--- Pagina 7 ---

9. Con il quarto si denuncia “violazione dell’art. 2495 c.c., in
relazione all’art. 360, n. 3, c.p.c.”. Secondo il ricorrente, essendo la
società stata cancellata dal registro delle imprese il 22 dicembre
2009, come da certificato camerale, nella sentenza impugnata, per
l’effetto viziata, “non si evidenzia alcun elemento che possa far
desumere la esistenza in vita della [stessa]”.
10. Con il quinto si denuncia “violazione degli artt. 58 e segg.
del DPR 600(73 in relazione all’art. 360 c.p.c. n. 3”, giacché
“l’accertamento societario dal quale poi è scaturito anche
l’accertamento al socio [sarebbe] stato del tutto erroneamente
notificato al sig. Rocco Cirelli che non aveva nessun titolo per
riceverlo”.
11. Entrambi i motivi sono infondati.
11.1. Lo è il quarto in quanto, per costante insegnamento, “in
tema di avviso di accertamento, la cancellazione dal registro delle
imprese di una società a seguito del trasferimento della sua sede
sociale all'estero” di per sé “non determina alcun effetto estintivo
ex art. 2945 c.c., sicché nell'ambito dei rapporti fiscali rimangono
fermi sia la titolarità passiva delle obbligazioni tributarie che la
capacità della persona giuridica contribuente” (Cass. nn. 11632 del
2024; 16775 del 2020). Conseguentemente, “la cancellazione della
società dal registro delle imprese per trasferimento della sede
sociale all'estero [neppure] implica la cessazione della sua attività,
sicché tale società, non venendo meno, [intrinsecamente] non
perde la sua legittimazione processuale ad agire o resistere in
giudizio” (Cass. n. 3375 del 2020). La fittizietà del trasferimento –
ritenuta dalla CTR – rileva a fondare la competenza dell’Ufficio
all’accertamento, con correlativo radicamento, in sede
impugnatoria, della giurisdizione italiana. Invero – come
recentemente ribadito da questa Suprema Corte (Cass. n. 1075 del
2025) – qualora il trasferimento all’estero della sede di una società
7 di 10

--- Pagina 8 ---

sia fittizio, essa, a fini così fiscali come fallimentari (Cass. n. 10356
del 2021), deve ritenersi avente sede in Italia, ove è imputabile il
centro effettivo dei suoi affari ed interessi. Il richiamo alla
giurisprudenza fallimentare comporta che, anche in ambito
tributario, il trasferimento fittizio – che si rivela tale in quanto il
trasferimento di sede non sia stato seguito dal trasferimento
effettivo dell'attività imprenditoriale (Cass. Sez. U n. 3059 del
2016): in specie dunque nei casi, come quello che ne occupa, in cui
nella nuova sede non sia effettivamente esercitata alcuna attività
economica e, “a fortiori”, non sia stato spostato il centro
amministrativo ed organizzativo dell’attività d’impresa – “non
determina il venir meno della continuità giuridica della società
trasferita e non ne comporta, quindi, in alcun modo, la cessazione
dell'attività imprenditoriale, che continua ad essere svolta nel
territorio dello Stato” (Cass. n. 43 del 2017).
11.2. Infondato è altresì il quinto motivo.
11.2.1. L’avviso n. TF50393000343/2014, notificato al Cirelli
“nella pretesa qualità di ‘legale rappresentante e rappresentante di
fatto’” (come riferito in ricorso), ha attinto il Cirelli personalmente.
Il predetto è cioè stato chiamato a rispondere per violazioni a lui
direttamente riferibili, quale “dominus” della società, per tutto il
periodo della sua attività amministrativa: così quello in cui era
“legale rappresentante”, ossia dal 12 dicembre 2001 al 9 ottobre
2009, in seno al quale si inscrive l’a.i. accertato (2008), come
quello successivo, in seno al quale si inscrive la presentazione della
dichiarazione ad opera del legale rappresentante rumeno, in cui ha
solo formalmente dismesso la carica in favore di quest’ultimo,
seguitando ad agire quale “rappresentante di fatto”: tanto più che,
nella prospettazione agenziale, a lui era altresì imputabile la
proprietà della società (detenuta per il tramite della moglie e di
società interposte).
8 di 10

--- Pagina 9 ---

11.2.2. Ne deriva che, rispetto all’avviso n.
TF50393000343/2014, trovano applicazione i principi espressi da
Cass. n. 1358 del 2023, secondo cui, in capo a chi abbia gestito
“uti dominus” una società di capitali, si determina, ai sensi dell'art.
37, comma 3, DPR n. 600 del 1973, una vera e propria traslazione
del reddito d'impresa, con il necessario seguito dell’intero debito
d’imposta, comprensivo, cioè, del dovuto a titolo sia di imposte
propriamente dette che di interessi e sanzioni.
Detto avviso, dunque, non è il cd. avviso sociale cui
erroneamente si riferisce il motivo, ma attiene ad un debito
personale del Cirelli, in quanto su di lui traslato quale “dominus”
della società: un debito già appartenente alla società, di cui
tuttavia egli – nella prospettazione della parte pubblica – è
direttamente chiamato a rispondere per aver esercitato totalizzanti
poteri di gestione della (e controllo sulla) medesima. Donde cade
nel vuoto la protesta di difetto di legittimazione, in capo al Cirelli, a
ricevere l’avviso.
12. In definitiva: in parziale accoglimento, nei termini
sopradetti, del primo motivo, dichiarato inammissibile il secondo,
dichiarato assorbito il terzo e rigettati i restanti due, la sentenza
impugnata va cassata con rinvio, per nuovo esame e per le spese,
comprese quelle del grado.
P.Q.M.
In parziale accoglimento, ai sensi e nei termini di cui in
motivazione, del primo motivo, dichiarato inammissibile il secondo,
dichiarato assorbito il terzo e rigettati i restanti due, cassa la
sentenza impugnata con rinvio alla Corte di giustizia tributaria di
secondo grado della Campania, per nuovo esame e per le spese.
Così deciso a Roma, lì 10 settembre 2025.
Il Consigliere relatore
9 di 10

--- Pagina 10 ---

Andrea Antonio Salemme
Il Presidente
Lucio Napolitano
10 di 10