======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 8485/2024 R.G. proposto da:
AGENZIA DELLE ENTRATE, in persona del Direttore pro tempore,
rappresentata e difesa ex lege dall’Avvocatura Generale dello
Stato, presso la quale è domiciliata in Roma, alla Via dei Portoghesi
n. 12;
– ricorrente –
contro
RAFANELLI VINCENZA, rappresentata e difesa, in virtù di procura
speciale rilasciata su foglio separato ed allegato al controricorso,
dall’Avv. Roberto Amodio, che ha indicato indirizzo Pec, presso il
cui studio è elettivamente domiciliata in Bari, alla via Giuseppe
Bozzi n. 9;
– controricorrente –
avverso la sentenza della Corte di giustizia tributaria di secondo
grado della Puglia, n. 3393/05/2023, depositata in data 27
novembre 2023.
Udita la relazione svolta nella camera di consiglio del 24 ottobre
2025 dal Consigliere Cesare Taraschi.
FATTI DI CAUSA
1. L’Agenzia delle entrate emetteva l’avviso di accertamento

--- Pagina 2 ---

sintetico n. TVS010401319/2016 con cui recuperava ad
imposizione, ai fini Irpef, ai sensi dell’art. 38, comma 4, d.P.R. n.
600/1973, un maggior reddito di Vincenza Rafanelli (euro
201.894,00) per l’anno di imposta 2011 (a fronte di un reddito
dichiarato pari ad euro 0,00), all’esito di una verifica dell’Ufficio da
cui erano emersi l’esborso di spese per euro 26.504,00 e la
realizzazione di un investimento in strumenti finanziari per
l’importo di euro 180.000,00.
Il ricorso presentato dalla contribuente veniva accolto dalla
Commissione tributaria provinciale di Bari, in ragione dell’omessa
valutazione – da parte dell’Ufficio – degli elementi forniti dalla
contribuente, la quale, in particolare, aveva rappresentato e
documentato di aver acquisito la disponibilità, negli anni
antecedenti al periodo d’imposta 2011, della somma di euro
190.000,00, quale ricavo della cessione, in data 6 dicembre 2008,
della licenza di pesca del marito, nonché dell’ulteriore somma di
euro 120.000,00, quale prezzo della vendita di un bene immobile
risalente al 27 luglio 2005.
2. L’Ufficio spiegava appello innanzi alla Corte di giustizia
tributaria di secondo grado (di seguito, CGT-2) della Puglia,
lamentando l’omessa pronuncia su tutte le eccezioni sollevate
dall’Ufficio, il vizio della sentenza della CTP in quanto priva di una
puntuale esplicitazione del ragionamento logico-giuridico a base
della decisione, nonché l’insufficiente motivazione in ordine alle
prove asseritamente offerte dalla contribuente per giustificare la
disponibilità del danaro speso. La CGT-2 rigettava il gravame,
rilevando che la contribuente aveva fornito documentazione idonea
a comprovare la provenienza della contestata disponibilità
finanziaria dai disinvestimenti effettuati negli anni precedenti al
periodo d’imposta oggetto di causa, i cui proventi erano stati
peraltro impiegati in rapporti tracciabili accesi presso Poste Italiane
spa.
2 di 9

--- Pagina 3 ---

3. Avverso la decisione della CGT-2 ha proposto ricorso per
cassazione l’Agenzia delle entrate, affidandosi ad un unico motivo.
La contribuente ha resistito con controricorso.
È stata, poi, depositata una proposta di definizione accelerata
del giudizio.
La ricorrente ha formulato istanza di decisione.
È stata, quindi, fissata l’adunanza camerale per il
24/10/2025.
La controricorrente ha depositato memoria ex art. 380-bis.1
c.p.c.
RAGIONI DELLA DECISIONE
1. Con l’unico motivo di impugnazione si deduce la
«violazione e falsa applicazione dell’articolo 38, con riferimento ai
commi 4, 5 e 6, del d.P.R. n. 600 del 1973 in combinato disposto
con l’articolo 2697 del codice civile, in relazione all’articolo 360,
primo comma, n. 3), del codice di procedura civile» per avere la
CGT-2 ritenuto che la contribuente, attraverso la documentazione
prodotta, avesse fornito sufficiente prova dell’esistenza di
disponibilità derivanti da redditi esenti e/o soggetti a ritenuta alla
fonte a titolo d’imposta.
La ricorrente, in particolare, assume che i proventi della
cessione della licenza di pesca del marito della contribuente non
erano redditi esenti o soggetti a ritenuta alla fonte – come quelli
oggetto della prova contraria posta a carico della contribuente
dall’art. 38, comma 6, d.P.R. n. 600 del 1973 -, sicché gli stessi
non potevano essere considerati ai fini probatori, né erano mai stati
dichiarati al fisco.
La CGT-2, inoltre, avrebbe valutato erroneamente la durata
del possesso delle disponibilità finanziarie derivanti dalla cessione
dell’immobile effettuata nel 2005 per l’importo di euro 120.000,00,
essendo del tutto inverosimile che la contribuente potesse aver
mantenuto la disponibilità di tale somma fino al 2011, sebbene la
3 di 9

--- Pagina 4 ---

stessa fosse titolare della sola pensione di reversibilità di euro
6.385,00 lordi, nonché convivente dal 2007 al 2013 con il figlio
privo di redditi.
2. La proposta di definizione agevolata ha il seguente
contenuto:
In tema di “redditometro” va innanzitutto ribadito il costante
orientamento di questa Corte secondo cui tale disciplina introduce
una presunzione legale relativa, imponendo la legge stessa di
ritenere conseguente al fatto (certo) della disponibilità di alcuni
beni l’esistenza di una capacità contributiva, sicché il giudice
tributario, una volta accertata l'effettività fattuale degli specifici
elementi indicatori dì capacità contributiva esposti dall'ufficio, non
ha il potere di privarli del valore presuntivo connesso dal legislatore
alla loro disponibilità, ma può soltanto valutare la prova che il
contribuente offra in ordine alla provenienza non reddituale (e,
quindi, non imponibile perché già sottoposta ad imposta o perché
esente) delle somme necessarie per mantenere il possesso di tali
beni (Cass. n. 1980/2020, Cass. n. 10266/2019, Cass. n.
5544/2019, Cass. n. 8933/2018, Cass. n. 8539/2017, Cass. n.
17487/2016, Cass. n. 930/2016 e Cass. n. 21335/2015). Rimane al
contribuente l’onere di provare, attraverso idonea documentazione,
che il maggior reddito, determinato o determinabile sinteticamente,
è costituito in tutto o in parte da redditi esenti o da redditi soggetti
a ritenute alla fonte a titolo di imposta.
Sempre con orientamento ormai consolidato, questa Corte ha
chiarito, altresì, che non è sufficiente dimostrare la mera
disponibilità di ulteriori redditi o il semplice transito della
disponibilità economica, in quanto, pur non essendo esplicitamente
richiesta la prova che detti ulteriori redditi sono stati utilizzati per
coprire le spese contestate, si ritiene che il contribuente «sia
onerato della prova in merito a circostanze sintomatiche del fatto
che ciò sia accaduto o sia potuto accadere»; è la norma stessa
4 di 9

--- Pagina 5 ---

infatti a chiedere qualcosa di più della mera prova della
disponibilità di ulteriori redditi (esenti ovvero soggetti a ritenute
alla fonte), in quanto, pur non prevedendo esplicitamente la prova
che detti ulteriori redditi sono stati utilizzati per coprire le spese
contestate, chiede tuttavia espressamente una prova documentale
su circostanze sintomatiche del fatto che ciò sia accaduto (o sia
potuto accadere), in tal senso dovendosi leggere lo specifico
riferimento alla prova (risultante da idonea documentazione)
dell’entità di tali eventuali ulteriori redditi e della durata del relativo
possesso, previsione che ha l’indubbia finalità di ancorare a fatti
oggettivi (di tipo quantitativo e temporale) la disponibilità di detti
redditi per consentire la riferibilità della maggiore capacità
contributiva accertata con metodo sintetico in capo al contribuente
proprio a tali ulteriori redditi. Né la prova documentale richiesta
dalla norma in esame risulta particolarmente onerosa, potendo
essere fornita, ad esempio, con l'esibizione degli estratti dei conti
correnti bancari facenti capo al contribuente, idonei a dimostrare la
durata del possesso dei redditi in esame (Cass. n. 37985/2022,
Cass. n. 19082/2022, Cass. n. 12600/2022, Cass. n. 12889/2018,
Cass. n. 12207/2017, Cass. n. 1332/2016 e Cass. n. 8995/2014).
Alla stregua dei summenzionati principi, non può certamente
ritenersi errata la decisione qui impugnata, posto che il Collegio di
appello, dopo aver esaminato l’oggetto della domanda e lo
svolgimento del processo, ha dettagliatamente e singolarmente
esaminato i documenti comprovanti la capacità reddituale della
odierna controricorrente (pensione di reversibilità, vendita di
immobile, vendita della licenza di pesca da parte del marito con
produzione dei titoli dati in pagamento dall’acquirente, correlato
reinvestimento dell’introito), osservando altresì come non sia in
contestazione il reddito prodotto dal coniuge defunto, intestatario
della licenza, quanto invece la capacità finanziaria della
5 di 9

--- Pagina 6 ---

contribuente in relazione all’accertamento sintetico di cui
all'impugnato avviso.
In realtà, la censura esposta appare, più che altro,
preordinata ad un nuovo esame del merito - escluso in sede di
legittimità (tra le altre, Cass. n. 34837/2023) - palesandosi
finalizzata ad un accertamento fattuale di segno opposto a quello
espresso dalla CGT di II grado.
Deve pertanto rilevarsi la manifesta infondatezza del ricorso
per cassazione.
3. Il collegio condivide tali argomentazioni.
4. Può, inoltre, aggiungersi quanto segue.
4.1 L’art. 38, comma 6, d.P.R. n. 600 del 1973 (nella
formulazione ratione temporis vigente) prevede che la presunzione
di maggior reddito di cui alla determinazione sintetica operata
dall’Ufficio può essere superata dal contribuente dimostrando che il
finanziamento delle spese è avvenuto, tra l’altro, «con redditi
esenti o soggetti a ritenuta alla fonte o, comunque, legalmente
esclusi dalla formazione della base imponibile».
Questa Corte ha statuito, in tema di accertamento delle
imposte sui redditi, che, qualora l'Ufficio determini sinteticamente il
reddito complessivo netto in relazione alla spesa per incrementi
patrimoniali, la prova documentale contraria ammessa per il
contribuente dall'art. 38 cit. non riguarda la sola disponibilità di
redditi esenti o di redditi soggetti a ritenuta alla fonte a titolo
d'imposta, ma anche l'entità di tali redditi e la durata del loro
possesso, che costituiscono circostanze sintomatiche del fatto che
la spesa contestata sia stata sostenuta proprio con redditi esenti o
soggetti a ritenuta alla fonte a titolo d'imposta (Cass. 26/11/2014,
n. 25104). Non è sufficiente, pertanto, la dimostrazione
dell'esistenza di redditi in ipotesi derivanti dallo smobilizzo di
investimenti, ma occorre anche un'indagine al fine di verificare se,
sulla base degli elementi sintomatici in atti, i redditi oggetto del
6 di 9

--- Pagina 7 ---

disinvestimento siano stati effettivamente utilizzati in funzione del
mantenimento del tenore di vita (in tal senso, Cass. 29/03/2017,
n. 8043).
Inoltre, la prova contraria a carico del contribuente può
essere costituita anche dalla documentazione bancaria che, in
quanto estratto di scrittura contabile, fornisce indicazioni sull'entità
dei redditi, sulle date dei movimenti e sull'eventuale addebito di
assegni, e rientra, pertanto, nell'ambito della «documentazione
idonea» la cui esibizione è in grado di superare la presunzione di
maggior reddito (Cass. 16/05/2018, n. 12026).
4.2 La sentenza impugnata non si è discostata dai predetti
principi, avendo i giudici di appello ritenuto che la documentazione
contabile rilasciata da Poste Italiane spa fosse idonea a giustificare
la capacità contributiva della controricorrente in merito al duplice
profilo della entità e della durata del possesso di ulteriori redditi,
potendo ricavarsi da detta documentazione il reinvestimento delle
disponibilità finanziarie - pervenute alla contribuente a seguito della
cessione della licenza di pesca del marito per euro 190.000,00 e di
una vendita immobiliare per euro 120.000,00 - nell’acquisto di
buoni postali fruttiferi, di una polizza di assicurazione sulla vita,
nonché di altri titoli, con movimentazioni sviluppatesi nel lasso
temporale dal 2006 al 2011, ossia fino al periodo d’imposta (2011)
oggetto dell’accertamento compiuto dall’Ufficio. Le maggiori spese
contestate con l’avviso di accertamento sintetico, quindi, sono il
frutto del reinvestimento delle predette disponibilità finanziarie,
aventi un importo complessivamente pari ad euro 310.000,00, tale
da giustificare le somme contestate dall’Ufficio quale maggiore
reddito.
4.3 Peraltro, nella parte del motivo in cui la ricorrente
lamenta l’erronea valutazione della durata del possesso delle
disponibilità finanziarie, si sollecita un giudizio meramente fattuale
presupponente una rivisitazione, insindacabile in sede di legittimità,
7 di 9

--- Pagina 8 ---

della valutazione istruttoria già congruamente e dettagliatamente
operata dal giudice del merito in ordine alle risultanze di causa (ex
multis: Cass. 23/04/2024, n. 10927; Cass. 22/11/2023, n. 32505).
4.4 Non coglie nel segno, infine, il profilo di doglianza
inerente all’asserita violazione del precetto di cui all'art. 2697 c.c.,
che si configura unicamente nell'ipotesi in cui il giudice di merito
abbia attribuito l'onere della prova ad una parte diversa da quella
che ne era gravata in applicazione di detta norma, non anche
quando, come nel caso di specie, il ricorrente intenda lamentare
che, a causa di una incongrua valutazione delle acquisizioni
istruttorie, la sentenza impugnata abbia ritenuto erroneamente che
la parte onerata non avesse assolto tale onere (Cass. 21/03/2022,
n. 9055).
5. Il ricorso deve, quindi, essere rigettato.
6. Le spese di lite seguono la soccombenza e si liquidano
come da dispositivo, con attribuzione in favore del difensore
antistatario.
Poiché il giudizio viene definito in conformità alla proposta, va
inoltre disposta la condanna della parte istante a norma dell’art.
96, terzo e quarto comma, c.p.c. Infatti, in tema di procedimento
per la decisione accelerata dei ricorsi inammissibili, improcedibili o
manifestamente infondati, l’art. 380-bis, terzo comma, c.p.c.
contiene una valutazione legale tipica della sussistenza dei
presupposti per la condanna ai sensi del terzo e quarto comma
dell’art. 96 cit., codificando altresì un’ipotesi normativa di abuso del
processo che la conformità della decisione definitiva a quella
inizialmente proposta e rifiutata lascia presumere (così Cass., Sez.
U., n. 28540/2023). In particolare, non osta alla condanna ex art.
96, quarto comma, c.p.c. la natura di amministrazione pubblica
dell’Agenzia delle entrate, giacché la Cassa delle ammende è un
ente di diritto pubblico dotato di autonoma e distinta soggettività
8 di 9

--- Pagina 9 ---

giuridica (così Cass. 31/05/2024, n. 15354, in relazione ad
un’istanza di decisione presentata dal Ministero della giustizia).
Pertanto, l’Agenzia delle entrate va condannata, nei confronti
della controricorrente, al pagamento della somma di euro
3.000,00, oltre al pagamento dell’ulteriore somma di euro 1.000,00
in favore della Cassa delle ammende, somme determinate tenendo
conto del valore della controversia e dell’intero comportamento
processuale, in considerazione della disciplina normativa e delle
decisioni di questa Corte.
Rilevato che risulta soccombente una parte ammessa alla
prenotazione a debito del contributo unificato per essere
amministrazione pubblica difesa dall'Avvocatura Generale dello
Stato, non si applica l'art. 13, comma 1-quater, d.P.R. n.
115/2002.
P.Q.M.
La Corte rigetta il ricorso e condanna la ricorrente al pagamento, in
favore della controricorrente, delle spese processuali del giudizio di
legittimità, che liquida in euro 6.000,00 per compenso, oltre 15%
per le spese generali, euro 200,00 per esborsi, ed accessori come
per legge, con attribuzione in favore dell’avv. Roberto Amodio
dichiaratosi anticipatario.
Condanna, altresì, parte ricorrente al pagamento della somma di
euro 3.000,00 in favore della controricorrente ai sensi dell’art. 96,
terzo comma, c.p.c., e dell’ulteriore somma di euro 1.000,00 a
favore della Cassa delle ammende ai sensi dell’art. 96, quarto
comma, c.p.c.
Così deciso in Roma, nella camera di consiglio del 24 ottobre 2025.
Il Presidente
Paolo Di Marzio
9 di 9