======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA INTERLOCUTORIA
sul ricorso iscritto al n. 21589/2021 R.G. proposto da:
AGENZIA DELLE ENTRATE – Direzione Regionale della Sicilia, in
persona del Direttore pro tempore, rappresentata e difesa ex lege
dall’Avvocatura Generale dello Stato, presso la quale è domiciliata
in Roma, alla Via dei Portoghesi n. 12;
– ricorrente –
contro
FOOD & CIBE s.r.l., in persona del legale rappresentante pro
tempore;
– intimata –
avverso la sentenza della Commissione tributaria regionale della
Sicilia, n. 128/05/2021, depositata in data 12 gennaio 2021.
Udita la relazione svolta nella camera di consiglio del 24 ottobre
2025 dal Consigliere Cesare Taraschi.
Rilevato che:
1. L’Amministrazione Finanziaria notificava alla società Food
& Cibe s.r.l. l’atto n. TYCRC100062/2013, avente ad oggetto il
recupero del credito d’imposta, per gli anni 2008 e 2009, per
l’incremento occupazionale nelle aree svantaggiate ex art. 2,
commi 539-548, legge n. 244/2007, per l’importo di euro
5.578,57, a seguito dell’indebito utilizzo dello stesso in

--- Pagina 2 ---

compensazione nel periodo 2008-2012. L’Ufficio motivava il
recupero sull’assunto dell’omesso invio della comunicazione C/IAL
entro il prescritto termine del 31/03/2009.
La Commissione tributaria provinciale di Ragusa, adita dalla
contribuente, accoglieva parzialmente il ricorso e riduceva la
pretesa creditoria dell’Amministrazione finanziaria ad euro 586,57.
2. L’Agenzia delle entrate interponeva gravame, deducendo
che il giudice di primo grado aveva ridotto la somma da recuperare
ritenendo erroneamente che l’Ufficio avesse riconosciuto alla
ricorrente, per l’anno 2009, un credito pari ad euro 4.992,00.
La contribuente resisteva con appello incidentale, reiterando
le censure relative a vizi procedurali già sollevate in primo grado,
ossia: a) inesistenza giuridica della notificazione degli atti di
recupero impugnati; b) lesione del diritto al contraddittorio nel
corso del procedimento amministrativo; c) assenza di un PVC o di
un verbale in contraddittorio; d) mancato rispetto del termine di 60
giorni per l’emanazione dell’atto; e) mancata comunicazione di
avvio della verifica/controllo; f) difetto di motivazione.
La CTR della Sicilia, ritenuta assorbita ogni altra censura,
accoglieva il secondo motivo dell’appello incidentale inerente al
difetto del contraddittorio procedimentale, rigettava l’appello
principale ed annullava gli atti impugnati in primo grado.
3. Avverso la decisione della CTR ha proposto ricorso per
cassazione l’Agenzia delle entrate, affidandosi ad un unico motivo.
La società contribuente è rimasta intimata.
È stata, quindi, fissata l’adunanza camerale per il
24/10/2025.
Considerato che:
Va, preliminarmente, dichiarata la nullità della notifica del
ricorso per cassazione, in quanto eseguita a Cilia Francesco – che
dall’intestazione della sentenza impugnata risulta essere legale
2 di 3

--- Pagina 3 ---

rappresentante pro tempore della Food & Cibe s.r.l. – senza
l’indicazione di tale qualità nel corpo del ricorso.
Secondo la costante giurisprudenza di questa Corte, infatti, in
tema di notificazione ad una persona giuridica, eseguita al legale
rappresentante della stessa in applicazione dell'art. 145, primo
comma, secondo periodo, c.p.c., l'atto notificando deve indicare, a
pena di nullità della notifica, la qualità di rappresentante della
persona giuridica, essendo irrilevante che tale indicazione sia
eventualmente contenuta nella relata di notifica o nel plico, come si
desume dal dato letterale della predetta norma (Cass. 08/07/2015,
n. 14230; Cass. 07/09/2021, n. 24061; Cass. 16/04/2024, n.
10294).
Nel caso di specie, nel ricorso per cassazione non è mai
indicata la qualità, rivestita dal Cilia, di legale rappresentante della
società resistente, pur essendo stata allo stesso indirizzata la
notifica.
Va, quindi, disposto il rinvio a nuovo ruolo del presente
giudizio ed ordinata la rinnovazione della notifica del ricorso per
cassazione alla Food & Cibe s.r.l., nel termine di 60 giorni dalla
comunicazione della presente ordinanza.
P.Q.M.
La Corte rinvia a nuovo ruolo, concedendo alla ricorrente termine di
60 giorni, decorrente dalla comunicazione del presente
provvedimento, per la notifica del ricorso alla Food & Cibe s.r.l.
Così deciso in Roma, nella camera di consiglio del 24 ottobre 2025.
Il Presidente
Paolo Di Marzio
3 di 3