======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 20583/2018 R.G. proposto da:
AGENZIA DELLE ENTRATE, in persona del Direttore pro tempore,
domiciliata in Roma, alla Via dei Portoghesi n. 12, presso
l’Avvocatura Generale dello Stato dalla quale è rappresentata e
difesa ope legis;
– ricorrente –
contro
URBANI MARZILIANO, quale procuratore generale di URBANI
STEFANO, rappresentato e difeso, in virtù di procura speciale in
calce al controricorso, dall’Avv. Giovanni Ranalli, presso il cui studio
è elettivamente domiciliato in Roma, alla via Panama n. 86;
– controricorrente –
avverso la sentenza della Commissione tributaria regionale
dell’Umbria, n. 19/01/18, depositata in data 15 gennaio 2018.
Udita la relazione svolta nella camera di consiglio del 4 novembre
2025 dal Consigliere Cesare Taraschi.
FATTI DI CAUSA
1. Stefano Urbani impugnava, dinanzi alla Commissione
tributaria provinciale di Perugia, con distinti ricorsi, quattro avvisi di
accertamento per gli anni d’imposta dal 2008 al 2011, notificatigli

--- Pagina 2 ---

dall’Agenzia delle entrate a titolo di redditi, non dichiarati, da
partecipazione alla Royal Club Perugia s.n.c., di cui il contribuente
era socio al 25%.
A sostegno dei ricorsi deduceva che l’Ufficio avrebbe dovuto
riconoscere i redditi per trasparenza imputati dalla società tenendo
conto, però, non di quelli in origine da questa dichiarati, bensì di
quelli ricalcolati per effetto della detassazione per investimenti da
“Tremonti ambiente”, spettante alla società per aver questa
realizzato, nel 2008, un impianto fotovoltaico.
La CTP, riuniti i ricorsi, li rigettava, assumendo che, non
avendo la società richiesto di poter usufruire dell’agevolazione
fiscale prevista dalla predetta normativa, il socio non poteva,
surrogandosi alla società, beneficiare degli effetti della invocata
detassazione. Inoltre, l’istanza di agevolazione avrebbe dovuto
essere corredata da una perizia tecnica asseverata con giuramento,
non essendo sufficiente una perizia semplice.
2. Il contribuente proponeva appello innanzi alla
Commissione tributaria regionale dell’Umbria, la quale accoglieva il
gravame, assumendo che: a) pacificamente nel 2008 era stato
realizzato un impianto fotovoltaico da parte della Royal Club
Perugia s.n.c., la quale non aveva tuttavia chiesto le agevolazioni
di cui all’art. 6 legge n. 388/2000 (cd. “Tremonti ter”) in sede di
dichiarazione dei redditi relativa a tale annualità; b) la medesima
società aveva successivamente provveduto a riliquidare
autonomamente la dichiarazione dei redditi 2008 e a riapprovare il
bilancio di tale annualità nel 2013, inviando al ministero
competente la comunicazione relativa alla procedura adottata per il
riconoscimento della deduzione; c) in base al notorio principio della
emendabilità della dichiarazione, anche in sede contenziosa,
doveva riconoscersi al contribuente il diritto alla rettifica in
diminuzione del reddito allo stesso imputato per trasparenza in
qualità di socio; d) per lungo tempo la materia era stata
2 di 11

--- Pagina 3 ---

caratterizzata da incertezza normativa circa la spettanza
dell’agevolazione e la procedura da utilizzare per poterne
beneficiare in caso di intervenuta scadenza dell’originaria
dichiarazione dei redditi, il che aveva indotto la società ed il socio
ad assumere, senza colpa, un comportamento poco lineare in
attesa dei chiarimenti in seguito forniti dall’Amministrazione; e)
infine, nessuna norma imponeva l’utilizzo di una perizia asseverata.
3. Avverso la decisione della CTR ha proposto ricorso per
cassazione l’Agenzia delle entrate, affidandosi a due motivi. Il
contribuente ha resistito con controricorso.
Il ricorso è stato, quindi, fissato per l’adunanza camerale del
04/11/2025.
RAGIONI DELLA DECISIONE
1. Con il primo motivo si deduce la “Violazione e/o falsa
applicazione dell’art. 6, commi da 13 a 19, della L. n. 388/2000 e
dell’art. 5 del DPR n. 917/1986 nonché degli artt. 6 e 40, comma 2,
del DPR n. 600/1973, in relazione all’art. 360, comma 1, n. 3
c.p.c.”, laddove la CTR ha ritenuto illegittimi gli accertamenti nei
confronti del contribuente in quanto non terrebbero conto della
detassazione “Tremonti ter” conseguente agli investimenti
effettuati dalla Royal Club Perugia s.n.c. (divenuta nel 2011 Royal
Club s.r.l.) per l’acquisto e l’installazione di un impianto
fotovoltaico, pur essendo pacifico che la predetta società non
avesse chiesto tale agevolazione in sede di dichiarazione dei redditi
per il 2008, né successivamente presentato dichiarazione
integrativa a favore o istanza di rimborso nei termini previsti dalla
legge. L’art. 6, commi da 13 a 19, della legge n. 388/2000
riconosce il trattamento di favore alle “piccole e medie imprese” in
contabilità ordinaria, individuando pertanto “nel soggetto
produttore del reddito d’impresa il diretto ed esclusivo beneficiario
dell'agevolazione”; questa “consiste in una deduzione dal reddito
d'impresa operata apportando una variazione in diminuzione della
3 di 11

--- Pagina 4 ---

base imponibile del reddito d’impresa del periodo d’imposta di
effettuazione degli investimenti agevolabili, da indicare in sede di
dichiarazione dei redditi”. L'errore in cui è caduta la CTR è quello di
aver dato rilievo, al fine di ritenere assolti gli adempimenti previsti
per poter beneficiare dell’agevolazione di cui all’art. 6 cit., a
circostanze (riliquidazione autonoma della dichiarazione 2008,
riapprovazione del bilancio del 2013, comunicazione al Ministero)
irrilevanti al fine della sussistenza del diritto a beneficiare
dell’agevolazione. Il contribuente si è, invero, limitato ad allegare
una dichiarazione della società “rettificata” ma mai trasmessa
all’Ufficio e che, pertanto, a prescindere dalla tempestività o meno
della stessa, non può valere come dichiarazione integrativa a
favore.
Né peraltro, secondo l’Ufficio ricorrente, può invocarsi la
procedura prevista dalla circolare n. 31E/2013, atteso che la
mancata indicazione della detassazione ambientale nel periodo
d'imposta di competenza non può essere qualificata quale “errore
contabile” come definito dalla circolare citata. La mancata
attivazione della società rappresenta un ostacolo insuperabile
anche al riconoscimento dell'agevolazione in capo ai soci, venendo
a mancare il presupposto stesso legittimante il riporto della pretesa
“perdita” (che si sarebbe generata per effetto della detassazione)
nelle proprie dichiarazioni “personali”: in altri termini, il mancato
consolidamento, in capo alla società, del diritto ad usufruire della
detassazione del reddito nell'anno di effettuazione dell'investimento
comporta, inevitabilmente, l'inutilizzabilità del beneficio da parte
dei soci.
Infine, il principio, richiamato nell’impugnata sentenza, della
generale emendabilità della dichiarazione, anche in sede
contenziosa - ossia la facoltà del contribuente di far valere
eventuali errori di fatto o di diritto che abbiano inciso sulla
obbligazione tributaria, per opporsi alla maggiore pretesa erariale -
4 di 11

--- Pagina 5 ---

non può trovare applicazione nel caso di specie, sia perché tale
diritto avrebbe dovuto al più essere esercitato dalla società, sia
perché il principio della generale ed illimitata emendabilità della
dichiarazione incontra il limite delle dichiarazioni destinate a
rimanere irretrattabili per il sopravvenire di decadenze, com’è
nell'ipotesi per cui è causa.
2. Con il secondo motivo si deduce, in subordine, la
“violazione e/o falsa applicazione dell’art. 6, commi da 13 a 19,
della L. n. 388/2000, dell’art. 2697 c.c., in relazione all’art. 360,
comma 1, n. 3, c.p.c.”, per aver la CTR concluso per l'illegittimità
degli avvisi senza farsi carico di verificare se il contribuente avesse
o meno assolto all'onere della prova imposto dalla normativa
richiamata.
La CTR ha valorizzato una dichiarazione dei redditi della
società “autonomamente” riliquidata dai soci, una relazione tecnica
di stima ed una rappresentazione in bilancio della “componente
ambientale” dell'investimento effettuato. Così facendo, essa ha
consentito al socio di beneficiare dell'agevolazione pur senza aver
provato l'an ed il quantum della componente agevolabile,
considerato che né il bilancio (ed, in particolare, il prospetto
relativo allo stato patrimoniale) della società per il 2008 né quelli
per gli anni successivi presentano una specifica annotazione in
merito all'ammontare e alla composizione di investimenti
ambientali. Invero, il bilancio dell’annualità 2008 si limita ad
evidenziare l’ammontare complessivo degli investimenti in
“impianti elettrici”, senza alcun riferimento specifico alla
“componente ambientale” dell’investimento, e ciò contrasta con
l’approccio cd. incrementale con cui deve essere ex lege calcolato il
beneficio fiscale. Né, a tal fine, può soccorrere la perizia tecnica di
stima allegata al ricorso in primo grado, trattandosi di perizia di
parte non asseverata né giurata.
3. Il primo motivo del ricorso è fondato.
5 di 11

--- Pagina 6 ---

3.1. Partendo dal quadro normativo di riferimento, l’art. 2,
comma 8, del d.P.R. n. 322/1998 permette di integrare le
dichiarazioni annuali per correggere errori ed omissioni mediante
successiva dichiarazione da presentare non oltre i termini di
esercizio dell'attività accertatrice. Il successivo comma 8-bis,
inoltre, consentiva, nella formulazione ratione temporis vigente, di
integrare le dichiarazioni annuali per correggere errori o omissioni
che avessero determinato l'indicazione di un maggior reddito o,
comunque, di un maggior debito di imposta o di un minor credito
mediante dichiarazione da presentare non oltre il termine prescritto
per la presentazione della dichiarazione relativa al periodo
d'imposta successivo.
In ordine a tale disposizione, questa Corte ha ripetutamente
affermato che, in caso di errori od omissioni nella dichiarazione dei
redditi, la dichiarazione integrativa può essere presentata non oltre
i termini di cui all'art. 43 d.P.R. n. 600/1973 se diretta ad evitare
un danno per la P.A. (art. 2, comma 8, d.P.R. n. 322/1998),
mentre, se intesa, ai sensi del successivo comma 8-bis, ad
emendare errori od omissioni in danno del contribuente, incontra il
termine per la presentazione della dichiarazione per il periodo
d'imposta successivo, con compensazione del credito
eventualmente risultante, fermo restando che il contribuente può
chiedere il rimborso entro quarantotto mesi dal versamento ed, in
ogni caso, opporsi, in sede contenziosa, alla maggiore pretesa
tributaria dell'Amministrazione finanziaria (Cass., Sez. U.,
30/06/2016, n. 13378; Cass. 11/05/2018, n. 11507; Cass.
28/11/2018, n. 30796).
In tema di imposte dirette, si è altresì precisato che il
principio di generale emendabilità della dichiarazione è riferibile
all'ipotesi ordinaria in cui la dichiarazione rivesta carattere di mera
dichiarazione di scienza, mentre, laddove la dichiarazione abbia
carattere negoziale, il suddetto principio non opera, salvo che il
6 di 11

--- Pagina 7 ---

contribuente dimostri l'essenziale ed obiettiva riconoscibilità
dell'errore, ai sensi degli artt. 1427 ss. c.c. (ex multis: Cass
24/04/2018, n. 10029; Cass. 31/01/2019, n. 2921; Cass.
30/06/2021, n. 18378). In questa prospettiva è stato affermato
che le denunce dei redditi costituiscono di norma delle dichiarazioni
di scienza e, quindi, possono essere modificate ed emendate in
presenza di errori che espongano il contribuente al pagamento di
tributi maggiori di quelli effettivamente dovuti, in conformità ai
principi costituzionali della capacità contributiva (art. 53 Cost.) e
della oggettiva correttezza dell'azione amministrativa (art. 97
Cost.). Non solo, quindi, il contribuente può contestare, anche
emendando le dichiarazioni da lui presentate all'Amministrazione
finanziaria, l'atto impositivo che lo assoggetti ad oneri diversi e più
gravosi di quelli che, per legge, devono restare a suo carico, ma
tale contestazione, impugnando la cartella esattoriale, è l'unica
possibile, non essendogli consentito di esercitare alcuna reazione di
rimborso dopo il pagamento della cartella (Cass. 26/08/2024, n.
23093; Cass. 19/07/2022, n. 22589; Cass. 27/07/2020, n. 15982).
3.2 Nel caso di specie, e a differenza di quanto sostenuto, in
parte qua, nel motivo in esame, questa Corte ha ritenuto operante
il principio dell’emendabilità successiva della dichiarazione anche in
relazione al riconoscimento delle agevolazioni di cui alla cd.
“Tremonti ambiente”, in ragione delle incertezze che ne hanno
segnato l’applicazione (Cass. 20/12/2021, n. 40862, la quale – in
ordine alla cumulabilità delle agevolazioni consistenti nella tariffa
incentivante prevista dal "conto energia" e nella detassazione, "ora
per allora", degli investimenti ambientali ai sensi della cd.
"Tremonti ambientale" – ha sostenuto che, in caso di mancata
fruizione di beneficio fiscale da parte del contribuente, l'errore di
fatto o di diritto è emendabile, mediante dichiarazione integrativa,
qualora sia imputabile all'obiettiva incertezza interpretativa sulla
norma agevolativa).
7 di 11

--- Pagina 8 ---

Valga, in particolare, richiamare Cass. 25/11/2022, n. 34712,
la quale (in motiv., parr. 3.1 ss.) ha ritenuto che “l’investimento [di
cui in quel caso si verteva] - effettuato nel 2010 - non era stato in
origine portato a deduzione della base imponibile IRES a causa del
dubbio in merito alla possibilità di cumulo della deduzione fiscale in
questione con le tariffe incentivanti pro tempore vigenti per gli
impianti di energia alternativa. Pertanto, la mancata immediata
fruizione del beneficio fiscale nel relativo anno di imposta non può
dirsi imputabile ad una scelta discrezionale della società
contribuente, ma all'incertezza interpretativa relativa alla
cumulabilità delle agevolazioni consistenti nella tariffa incentivante
prevista dal conto energia (D.Lgs. 3 marzo 2011, n. 28, art. 25,
comma 10), di cui già usufruiva la società contribuente, e della
detassazione degli investimenti ambientali previsti dalla c.d.
‘Tremonti ambientale’ (L. 23 dicembre 2000, n. 388, art. 6, commi
da 13 a 19). Tale incertezza normativa è stata risolta solo a seguito
del D.M. 5 luglio 2012, art. 19, il quale ha posto fine ad ogni
incertezza circa la possibilità di cumulare i due benefici fiscali,
permettendo da quella data ai contribuenti di accedere a tale
agevolazione (in termini: Cass. n. 15982 del 2020; Cass n. 22589
del 2022). In tale direzione, anche la risoluzione resa dall'Agenzia
delle Entrate il 20 luglio 2016 n. 58/E si è espressa in senso
favorevole alla possibilità di beneficiare ‘ora per allora’
dell'agevolazione c.d. ‘Tremonti ambientale’ (L. 23 dicembre 2000,
n. 388, art. 6, commi da 13 a 19) mediante dichiarazione dei
redditi integrativa D.P.R. 22 luglio 1998, n. 322, ex art. 2, comma
8-bis, chiarendo quanto segue: ‘Con riguardo, infine, alla possibilità
di beneficiare dell'agevolazione in un periodo d'imposta successivo
a quello di effettuazione dell'investimento ambientale […], si è
ritenuto che la mancata indicazione della deduzione per fruire della
detassazione ambientale entro il termine di presentazione della
dichiarazione originaria non sia di ostacolo alla possibilità di
8 di 11

--- Pagina 9 ---

avvalersi di tale deduzione in sede di dichiarazione dei redditi
integrativa ai sensi del D.P.R. n. 322 del 1998, art. 2, comma 8-
bis. Decorsi i termini per la presentazione della dichiarazione a
favore di cui al D.P.R. n. 322 del 1998, art. 2, comma 8-bis, è
altresì possibile recuperare l'agevolazione presentando un'istanza
di rimborso, ai sensi del D.P.R. 29 settembre 1973, n. 602, art.
38”.
3.3 A fronte di quanto precede, tuttavia, la particolarità del
caso oggetto del giudizio in esame consiste nel fatto che,
pacificamente, l’allora Royal Club Perugia s.n.c. non ha mai fatto
valere, nei confronti dell’Amministrazione, l’agevolazione ad essa, e
ad essa soltanto, spettante quale titolare di reddito di impresa,
derivante dall’art. 6 legge n. 388/2000. In sostanza, la società,
nonostante il superamento delle difficoltà interpretative valutate
dalla giurisprudenza per ritenere applicabile il principio di
emendabilità della dichiarazione, non ha esercitato l’opzione
accordatale dalla novella, attraverso una pur successiva variazione
in diminuzione della base imponibile, non avendo né presentato la
dichiarazione integrativa nei termini di cui all’art. 2, comma 8-bis,
d.P.R. n. 322/1998, né formulato istanza di rimborso entro i
termini di cui all’art. 38 d.P.R. n. 602/1973.
3.3.1 Ne consegue, in relazione agli anni di imposta rilevanti
(2008, 2009, 2010 e 2011), che il reddito della società, per inerzia
della stessa, non è mai stato interessato da alcun
ridimensionamento, neppure attraverso l’emenda della
dichiarazione dopo l’emanazione dell’art. 19 d.m. 5 luglio 2012.
Esso, dunque, ha seguitato ad essere quello esposto nelle
corrispondenti dichiarazioni, per l’effetto cristallizzatesi, costituendo
fondamento e matrice del reddito imputabile per trasparenza
(poiché all’epoca la società era eretta nella forma di una società di
persone) al socio.
9 di 11

--- Pagina 10 ---

3.3.2 Né può sostenersi l’emendabilità della dichiarazione
direttamente ad opera di quest’ultimo, ostandovi il rilievo dirimente
che titolare del diritto all’agevolazione era unicamente la società,
alla quale soltanto, quindi, spettava la facoltà, non esercitata, di
emenda: rispetto al socio – rimasti immutati, come detto, il reddito
sociale e, a cascata, il reddito per trasparenza – non è mai venuto
neppure ad emersione, né in fatto né in diritto, un errore
dichiarativo, con conseguente esclusione in radice della
legittimazione del medesimo all’emenda della sua singola
dichiarazione.
3.3.3 A tale conclusione, peraltro, questa Corte è già
pervenuta con l’ordinanza 15/05/2023, n. 13268, resa tra l’Agenzia
delle entrate ed altri due soci dell’originaria Royal Club Perugia
s.n.c.
4. Appare, quindi, utile, stante la scarsità di precedenti sul
punto, affermare il seguente principio di diritto: «In tema di
fruizione della detassazione prevista per gli investimenti ambientali
dall'art. 6, commi da 13 a 19, della legge n. 388 del 2000 (cd.
Tremonti ambiente), il diritto del socio - al quale sia imputato per
trasparenza, ex art. 5 d.P.R. n. 917/1986 (t.u.i.r.), il reddito
dichiarato dalla società – di beneficiare dell’agevolazione fiscale
presuppone che di questa abbia già fruito la società, alla quale
soltanto spetta la facoltà di avvalersi della deduzione per
l’investimento ambientale effettuato, con la conseguenza che,
qualora la società, rimanendo inerte, non abbia chiesto di
beneficiare dell’agevolazione fiscale, di quest’ultima non può
avvalersi il socio della stessa in sede di opposizione all’avviso di
accertamento».
5. La fondatezza del primo motivo di ricorso determina
l’assorbimento del secondo e, rilevato che il contribuente aveva
chiesto, nei ricorsi originari, anche che venisse «riconosciuta la
sanzione agevolata già pagata in sede di adesione, come
10 di 11

--- Pagina 11 ---

compensativa di quanto dovuto per la mancata presentazione della
dichiarazione dei redditi dell’annualità in questione», la sentenza
impugnata va cassata in relazione al motivo accolto con rinvio della
causa alla Corte di giustizia tributaria di secondo grado dell’Umbria
perché, in diversa composizione, proceda a nuovo giudizio ed alla
liquidazione delle spese di legittimità.
P.Q.M.
La Corte accoglie il primo motivo di ricorso, assorbito il secondo;
cassa la sentenza impugnata in relazione al motivo accolto e rinvia
alla Corte di giustizia tributaria di secondo grado dell’Umbria
perché, in diversa composizione, proceda a nuovo giudizio ed alla
liquidazione delle spese di legittimità.
Così deciso in Roma, nella camera di consiglio del 4 novembre
2025.
Il Presidente
Lucio Napolitano
11 di 11