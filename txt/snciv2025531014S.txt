======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

SENTENZA
sul ricorso iscritto al n. 15936/2024 R.G. proposto da:
INTER PARTNER ASSISTANCE S.A., in persona del legale
rappresentante pro tempore, rappresentata e difesa dall’avv. Livia
Salvini  e dall’avv. Chiara Todini, ed elettivamente domiciliata presso
il loro studio in Roma, piazza Venezia n. 11;
-ricorrente-
contro
AGENZIA DELLE ENTRATE, in persona del direttore pro tempore,
rappresentato e difeso dall'Avvocatura generale dello Stato,
domiciliato in Roma Via dei Portoghesi 12;
-controricorrente-

--- Pagina 2 ---

per la cassazione della sentenza della Corte di giustizia tributaria di
secondo grado del Lazio n. 654/3/2023, depositata il 9 febbraio
2023.
Udita la relazione svolta nella pubblica udienza dell’11 febbraio 2025
dal Consigliere Gianluca Grasso.
Udito il Pubblico Ministero in persona del Sostituto Procuratore
Generale Mauro Vitiello, che ha concluso per il rigetto del ricorso.
Uditi l’avv. Livia Salvini e l’avv. Alessia Urbani Neri.
FATTI DI CAUSA
1. –  Con ricorso proposto innanzi alla Commissione tributaria
provinciale di Roma, la Inter Partner Assistance S.A., premesso che:
in data 2 dicembre 2020, a seguito di processo  verbale di
constatazione, le era stato notificato un avviso di accertamento
relativo all’IVA per il periodo d’imposta 2015, mediante il quale
l'Agenzia delle entrate aveva proceduto al recupero della maggiore
IVA con riferimento alle commissioni di delega afferenti sia ai
rapporti di coassicurazione intercorsi con Axa Assicurazione s.p.a.,
ritenute indebitamente fatturate in esenzione d’imposta, con
applicazione dell’aliquota ordinaria del 22% e conseguente maggiore
imponibile pari a euro 245.466,61 e una maggiore imposta dovuta
pari a euro 54.002,65, sia all’attività di gestione e liquidazione dei
sinistri del ramo assistenza, intercorse con Axa Global Direct Seguros
y Reaseguros S.A., ritenute indebitamente fatturate in esenzione
d’imposta, con applicazione dell’aliquota ordinaria del 22% e
conseguente maggiore imponibile pari a euro 688.000,00 e una
maggiore imposta dovuta pari a euro 151.260,00; a seguito di
accertamento parziale con adesione, l’Agenzia procedeva
all’annullamento parziale in autotutela dell’avviso di accertamento
impugnato con eliminazione delle sanzioni relative al secondo rilievo
e lo scomputo dell’importo versato dalla contribuente per
2 di 17

--- Pagina 3 ---

acquiescenza al primo rilievo; ricorreva innanzi alla Commissione
tributaria provinciale di Roma limitatamente al preteso
assoggettamento a imposta dell’attività di gestione dei sinistri,
eccependo: 1. errato assoggettamento a IVA dell’attività di gestione
di sinistri effettuata nel “Ramo Assistenza”; 2. irrilevanza
dell’acquiescenza formulata dalla ricorrente per l’anno di imposta
2014; 3. mancata configurazione del reato di dichiarazione infedele
per mancato superamento delle soglie previste dalla legge.
Con sentenza n. 12526/2021, la Commissione tributaria
provinciale  di Roma respingeva il ricorso, ritenendo che l’imponibilità
o meno ai fini IVA di una prestazione dipende dalla natura della
prestazione medesima e non dalla natura del soggetto che la eroga.
Ad avviso della Commissione tributaria provinciale, anche sulla
scorta della giurisprudenza della Corte di giustizia (Corte di giustizia,
sentenza del 17 marzo 2016, C-40/15), non sarebbe legittima
l’esenzione IVA (ai sensi dell’art. 135, paragrafo 1, lett. a), della
Direttiva 2006/112/CE) dell’attività di gestione dei sinistri, non
essendo la stessa riconducibile né alle operazioni di assicurazione né
a una prestazione di servizi relativa alle predette operazioni
2. – Avverso tale sentenza proponeva appello la contribuente,
chiedendone l'integrale riforma.
Resisteva con proprie controdeduzioni l'Ufficio.
Con sentenza n. 654/3/2023, depositata il 9 febbraio 2023, la
Corte di giustizia tributaria di secondo grado del Lazio ha rigettato
l'appello.
3. – La società contribuente ha proposto ricorso per cassazione
affidato a due motivi.
L'Agenzia delle entrate si è costituita con controricorso.
La ricorrente ha depositato una memoria illustrativa.
RAGIONI DELLA DECISIONE
3 di 17

--- Pagina 4 ---

1. – Con il primo motivo, in via principale, si contesta la
pronuncia impugnata laddove ha ritenuto che il riassicuratore che
effettua il servizio di gestione e liquidazione dei sinistri sia un
soggetto “estraneo” al rapporto assicurativo e che le prestazioni
oggetto del contratto non rientrino nella nozione di “operazioni di
assicurazione e riassicurazione”, in aperta violazione degli artt. 10,
co. 1, n. 2) del d.p.r. n. 633/1972 e 135, co. 1, lett. a) della Direttiva
n. 2006/112/CE, nonché degli artt. 1321, 1325, 1882, 1928 e 1929
c.c., in comb. disp. con gli artt. 57 e 175 del d.lgs. n. 209/2005 e
con l’art. 14, co. 2 del Reg. IVASS n. 10/2008. Secondo quanto
prospettato, contrariamente a quanto statuito dai secondi giudici, nel
caso di specie la Inter Partner Assistance S.A. è parte del rapporto
assicurativo in quanto opera in qualità di “assicuratore
dell’assicuratore”. Si evidenzia, altresì, che le prestazioni di gestione
e liquidazione dei sinistri rappresentano una componente essenziale
dell’operazione di riassicurazione, imprescindibile perché si realizzi
la copertura assicurativa dei rischi ceduti, formando con la stessa
prestazione assicurativa un’operazione economica unitaria, il cui
trattamento ai fini IVA ricade nella nozione di “operazioni di
assicurazione e riassicurazione"’ e, per l’effetto, nell’ambito di
applicazione dell’esenzione in questione.
1.1. –  Il motivo è fondato nei limiti di seguito indicati.
Va innanzitutto inquadrata la fattispecie oggetto del giudizio, da
ricondursi all'ipotesi del contratto di riassicurazione, puntualizzando
che nel caso di specie con riferimento ai costi di gestione sopportati
dal riassicuratore nello svolgimento della sua attività caratteristica,
si controverte dei soli cc.dd. costi diretti interni (ossia i costi
“gestionali, di liquidazione, relativi a tutti i sinistri trattati
direttamente dalla Centrale Operativa come pattuito”), poiché  i costi
diretti esterni (vale a dire “i costi vivi sostenuti relativi a tutti i sinistri
4 di 17

--- Pagina 5 ---

trattati dalla Centrale Operativa come pattuito”)  sono stati
considerati dalla stessa contribuente fuori dal campo di applicazione
dell’IVA.
In giurisprudenza si è affermato che assicurazione,
riassicurazione e retrocessione - il contratto non disciplinato dal
legislatore con il quale il riassicuratore si copre, a sua volta, in tutto
o in parte, nei confronti di un altro soggetto, del rischio assunto con
la riassicurazione - sono successivi aspetti di un unico fenomeno,
quello assicurativo, sicché per individuare l'oggetto del contratto
intercorso fra le parti occorre riportarsi ai principi che regolano il
contratto di assicurazione (Cass., Sez. Un., n. 799/1967).
Nel codice civile, il legislatore non ha dato una definizione del
contratto di riassicurazione, limitandosi alla disciplina di alcuni
aspetti del rapporto. Dall'esame delle norme di cui agli artt. 1928 ss.
c.c., emerge che la riassicurazione è il contratto con cui un
assicuratore si obbliga nei confronti di altri assicuratori a coprire
parzialmente o integralmente un rischio già assunto da questo.
L’oggetto del contratto può consistere in singoli rischi o in una serie
di rapporti assicurativi (c.d. riassicurazione per contratti generali o
trattati, sorta di contratti quadro di riassicurazione); i rapporti di
assicurazione emergono con la c.d. dichiarazione di alimento, con la
quale il primo assicuratore comunica al riassicuratore la conclusione
dei contratti di assicurazione rientranti nell’ambito del trattato.
La riassicurazione consiste, quindi, in un’assicurazione con la
quale l’assicuratore si assicura a sua volta presso un altro
assicuratore contro il rischio (o una serie di rischi) assunto con la
prima assicurazione, di modo che oggetto del contratto di
riassicurazione sarà lo stesso rischio che è oggetto del contratto di
assicurazione concluso dall’assicuratore-riassicurato (Cass., Sez.
Un., n. 799/1967; Cass. n. 9481/1993). Significativamente la
5 di 17

--- Pagina 6 ---

dottrina evoca al riguardo la figura del subcontratto, mediante il
quale una parte del contratto base reimpiega la propria posizione
contrattuale per stipulare con un terzo un contratto dello stesso tipo
di quello base, avente in tutto o in parte il medesimo oggetto (cfr.
Cass. n. 15645/2017 a proposito del contratto di subagenzia
assicurativa). Il subcontratto riproduce la medesima operazione
economica del contratto base, ma la parte assume col terzo il ruolo
inverso a quello rivestito nel contratto base; con specifico riguardo
alla riassicurazione, dunque, l’assicuratore assume la posizione di
assicurato nei confronti del riassicuratore e la comunione d’interessi
a che non si verifichi il sinistro è alimentata dalla conservazione in
capo al primo assicuratore di una parte del rischio originariamente
assunto. Coerentemente l'art. 1929 c.c. stabilisce il principio
dell'indipendenza del rapporto di riassicurazione rispetto ai singoli
contratti di assicurazione cui si riferisce, nel senso che non crea
alcuna relazione giuridica diretta tra gli assicurati originari e il
riassicuratore.
La disciplina del codice civile deve essere integrata da quella
contenuta nel Codice delle assicurazioni private, d.lgs. 7 settembre
2005, n. 209 (principalmente i Titolo V, Accesso all'attività di
riassicurazione, e Titolo VI, Esercizio dell'attività di riassicurazione),
che prevedeva, nel testo originario, una definizione del contratto
(art. 57, “l’attività di riassicurazione consiste nell’accettazione di
rischi ceduti da un’impresa di assicurazione o da un’altra impresa di
riassicurazione ed è riservata alle imprese di riassicurazione”).
Il Codice delle assicurazioni non ha peraltro inciso sulla struttura
nella fattispecie negoziale, mirando a disciplinare l'accesso e
l'esercizio di tale attività da parte delle imprese private.
V’è del resto riscontro di tale nozione in quella fornita dalla Corte
di giustizia dell’Unione europea, secondo la quale mediante
6 di 17

--- Pagina 7 ---

un’operazione di riassicurazione “un assicuratore conclude un
contratto con cui assume l’obbligo di prendersi carico, verso il
pagamento di un premio ed entro i limiti fissati da tale contratto, dei
debiti risultanti, per un altro assicuratore, dagli impegni assunti da
quest’ultimo nell’ambito dei contratti di assicurazione che lo stesso
ha stipulato con i propri assicurati” (Corte giust., 22 ottobre 2009,
Swiss Re, causa C-242/08, punto 38).
Dalla riassicurazione va distinta la coassicurazione, operazione
idonea a modulare gli effetti dell'assicurazione, in virtù della quale si
generano separati rapporti assicurativi, di modo che ciascun
assicuratore è titolare delle sole posizioni soggettive sostanziali e
processuali relative al proprio rapporto con l'assicurato (Cass. n.
9961/2017; Cass. n. 11442/2018).
Nel rapporto di riassicurazione, l'assicurato resta invece
estraneo alle intese tra le imprese assicuratrici, assumendo
l’assicuratore originario la qualità di assicurato per la quota di rischio
ceduta e il riassicuratore l’obbligo di coprire i rischi corrispondenti.
Contrariamente a quanto affermato in controricorso, dunque, il
rapporto contrattuale tra il prestatore del servizio di assicurazione e
il soggetto assicurato esiste, con la particolarità che il primo è il
riassicuratore e il secondo è l’assicuratore originario.
La giurisprudenza unionale ha rimarcato altresì che è “pacifico
che il termine «operazioni d'assicurazione» ex art. 13, sub B, lett. a)
- della sesta direttiva - comprende in ogni caso il caso in cui
l'operazione considerata è effettuata dallo stesso assicuratore che si
è obbligato a coprire il rischio assicurato” e ha specificato che “Il
termine «assicurazione» menzionato in detta disposizione
comprende anche le categorie di attività di assistenza enunciate
nell'allegato della prima direttiva del Consiglio 24 luglio 1973,
73/239/CEE, recante coordinamento delle disposizioni legislative,
7 di 17

--- Pagina 8 ---

regolamentari ed amministrative in materia di accesso e di esercizio
dell'assicurazione diretta diversa dall'assicurazione sulla vita, nella
versione modificata dalla direttiva del Consiglio 10 dicembre 1984,
84/641/CEE” ossia «A. Classificazione dei rischi per ramo (...)
18. Assistenza. Assistenza alle persone in difficoltà nel corso di
spostamenti o di assenza dal domicilio o dal luogo di residenza»
(Corte giust., 25 febbraio 1999, Card Protection Plan Ltd (CPP), 25
febbraio 1999, causa C-349/96, punto 19 e principio di diritto).
Sempre la giurisprudenza unionale ha descritto l’attività di
assistenza, inclusa nella nozione la quale, ha stabilito, consiste
nell’impegnarsi, previo pagamento di un premio, a mettere ad
immediata disposizione un aiuto a profitto del beneficiario del
contratto di assistenza, quando questi si trovi in difficoltà in seguito
al verificarsi di un avvenimento fortuito. Siffatto aiuto può
consistere, tra l’altro, in prestazioni in natura fornite, all’occorrenza,
mediante utilizzazione del personale o delle attrezzature proprie del
prestatore. Come emerge dall’art. 2, n. 3, della stessa direttiva, ha
aggiunto la Corte, siffatta assistenza può in particolare, in caso di
guasto meccanico o di incidente subiti da un veicolo stradale,
assumere la forma di soccorso stradale in loco, o ancora di trasporto
del veicolo fino all’officina più vicina (Corte giust., 7 dicembre 2006,
Commissione c. Grecia, causa C-13/06).
Orbene, nel caso di specie, l'attività svolta dalla Inter Partner
Assistance S.A., ai sensi del contratto di riassicurazione concluso con
la Axa Global Direct, avente a oggetto la quota parte assistenza della
copertura garantita da Axa Global Direct nei confronti dei propri
clienti/assicurati (Trattato assistenza in quota n. 10001/2014,
relative appendici e condizioni generali e speciali), rientra
giustappunto nell'ambito del “ramo assistenza” (ramo 18).
8 di 17

--- Pagina 9 ---

Il “ramo assistenza” è  il ramo 18 di cui all’articolo 2, comma 3,
d.lgs. n. 209 del 2005, nell’ambito del quale sono classificate le
assicurazioni consistenti nell’offrire un aiuto immediato entro i limiti
convenuti nel contratto, nel caso in cui l’assicurato si trovi in una
situazione di difficoltà a seguito del verificarsi di un evento fortuito.
L’art. 175, d.lgs. n. 209 del 2005, assicurazione di assistenza,
prevede che “1. L'assicurazione di assistenza è il contratto con il
quale l'impresa di assicurazione, verso il pagamento di un premio, si
impegna a fornire all'assicurato una prestazione di immediato aiuto
entro i limiti convenuti nel contratto, nel caso in cui l'assicurato
stesso si trovi in una situazione di difficoltà al seguito del verificarsi
di un evento fortuito.  2. L'aiuto può essere in denaro o in natura. Le
prestazioni in natura possono essere fornite anche utilizzando
personale e attrezzature di terzi”.
Tale attività di assistenza può dunque consistere nel soccorso
stradale, nella riparazione del mezzo sul posto, nella fornitura di
un’auto sostitutiva, nell’invio di un traino, nell’assistenza sanitaria
durante un viaggio.
Le condizioni di esercizio relative alle imprese che svolgono
l'attività di assistenza sono disciplinate nel regolamento n. 10 del 2
gennaio 2008 dell’Istituto per la Vigilanza sulle Assicurazioni Private
e di interesse collettivo (ISVAP, oggi Istituto per la vigilanza sulle
assicurazioni, IVASS). Il regolamento disciplina, per le imprese
italiane e per quelle di Stati terzi, le procedure di accesso all’esercizio
dell’attività assicurativa nel territorio della Repubblica e di
estensione dell’attività all’esercizio di nuovi rami o rischi. Il
regolamento, inoltre, definisce le procedure cui sono tenute ad
attenersi le imprese con sede legale nel territorio della Repubblica
per esercitare l’attività assicurativa nei Paesi dello Spazio economico
europeo e negli Stati terzi e individua, infine, le norme applicabili nei
9 di 17

--- Pagina 10 ---

confronti delle imprese con sede legale nella Confederazione
Elvetica.
In particolare, riguardo al “ramo 18”, l’art. 14 (Programma di
attività per l’autorizzazione all’esercizio del ramo 18) stabilisce:
“1. L’impresa che richiede l’autorizzazione all’esercizio del ramo
18 descrive nel programma di attività la struttura organizzativa
nonché le modalità operative che intende adottare per adempiere
agli obblighi derivanti dall’esercizio del ramo, allegando idonea
documentazione. La struttura organizzativa, interna od esterna, cui
è affidata l’attività di gestione dei sinistri che richiedono l’erogazione
di prestazioni in natura è organizzata in modo tale da soddisfare i
requisiti determinati ai sensi dell’articolo 30, comma 3, del decreto
e delle relative disposizioni di attuazione.
2. L’impresa non dotata di attrezzature e di personale propri per
l’erogazione delle prestazioni di assistenza in natura, ai fini del
rilascio dell’autorizzazione, dimostra di poter disporre dei mezzi e
degli operatori di una o più strutture organizzative, in possesso dei
requisiti di cui al comma 1, appartenenti a società terza non
esercente l’attività assicurativa o ad altra impresa di assicurazione.
A tal fine allega all’istanza di autorizzazione: a) nel caso di struttura
di società terza o di altra impresa di assicurazione autorizzata
all’esercizio dell’attività assicurativa nel ramo 18, copia dell’accordo
con il quale è conferito a tale società o impresa, proprietaria della
struttura, l’incarico di provvedere alla gestione dei sinistri del ramo;
b) nel caso di struttura di altra impresa di assicurazione autorizzata
all’esercizio dell’attività assicurativa nel ramo 18 e dell’attività
riassicurativa, bozza del trattato di riassicurazione obbligatoria in
quota stipulato con tale impresa e copia del collegato accordo di
conferimento al riassicuratore dell’incarico di trattazione dei sinistri
10 di 17

--- Pagina 11 ---

del ramo. Il trattato di riassicurazione può prevedere una cessione
massima del 90 per cento dei premi e dei sinistri del ramo.
3. Fermo restando quanto disposto dal Regolamento ISVAP di
attuazione degli articoli 87 e 191, comma 1, lettera c) del decreto in
materia di adeguatezza del sistema dei controlli interni e di gestione
dei rischi delle imprese e dei gruppi assicurativi, l’accordo di cui al
comma 2, lettera a), stipulato con la società non esercente attività
assicurativa prevede l’impegno della stessa a: a) consentire il
controllo da parte dell’ISVAP anche per quanto concerne la sua rete
di collaboratori indipendenti; b) comunicare all’ISVAP l’eventuale
assunzione di nuovi obblighi di prestazione di servizi verso altri
soggetti”.
Il regolamento, dunque, consente non solo di attribuire
all'esterno il servizio di centrale operativa, a un'impresa anche non
assicurativa, ma anche di cedere ad altra impresa di assicurazione
una quota massima del 90% dei premi e dei sinistri del ramo stesso.
Da ciò consegue che nel caso in cui vi sia la riassicurazione del
ramo assistenza, deve ritenersi pacifico, come ha stabilito la Corte
di giustizia dell’Unione europea nella causa C-346/96, cit., che
l'attività che a tale titolo viene svolta dall'impresa di riassicurazione,
in tal modo prendendosi carico dell’impegno assunto dal primo
assicuratore, come stabilito dalla Corte di giustizia dell’Unione
europea nella causa C-242/08, cit., e in tali limiti, è configurabile
come “operazione di assicurazione”.
Si tratta, invero, di quello che è accaduto nel caso di specie,
allorquando, in ragione dell'accordo di riassicurazione con la Axa
Global Direct, la Inter Partner Assistance S.A., ha assunto
proporzionalmente il rischio del ramo ceduto pro quota, garantendo
la copertura del 90% di tutti i rischi del ramo “Assistenza” descritti
nell’Appendice 1 – Tabella prodotti Assistenza”. La Inter Partner
11 di 17

--- Pagina 12 ---

Assistance S.A., pertanto, non solo ha diritto a percepire una
percentuale pari al premio originario corrisposto dall'assicurato ad
Axa Global Direct ma è altresì tenuta a gestire integralmente i sinistri
del ramo assistenza per il proprio conto. I due rapporti - rapporto
riassicurativo e gestione e liquidazione dei sinistri del ramo ceduto -
non sono pertanto autonomi. Si tratta di un contratto con prestazioni
da eseguire ad un terzo, che, a differenza della stipulazione a favore
del terzo, non produce effetti immediati nel patrimonio di costui e
non gli attribuisce, dunque, la qualità di creditore, in armonia con
l’art. 1929 c.c., dinanzi richiamato.
In questo contesto va senz’altro riconosciuta l’esenzione
dall’imposta sul valore aggiunto alle attività di assistenza
direttamente svolte dalla centrale operativa della società verificata
(cc.dd. costi diretti interni), nei limiti suddetti, nel quadro di diritto
dell'Unione, di cui alla Sesta direttiva 77/388/CEE del Consiglio, del
17 maggio 1977, in materia di armonizzazione delle legislazioni degli
Stati membri relative alle imposte sulla cifra di affari - Sistema
comune di imposta sul valore aggiunto (art. 13, parte B), ora
contenuto nella direttiva 2006/112/CE del Consiglio, del 28
novembre 2006, relativa al sistema comune d’imposta sul valore
aggiunto (art. 135, paragrafo 1, lettera a),  secondo cui “fatte salve
altre disposizioni comunitarie, gli Stati membri esonerano, alle
condizioni da essi stabilite per assicurare la corretta e semplice
applicazione delle esenzioni sottoelencate e per prevenire ogni
possibile frode, evasione ed abuso: a)   le operazioni di assicurazione
e di riassicurazione, comprese le prestazioni di servizi relative a dette
operazioni, effettuate dai mediatori e dagli intermediari di
assicurazione”.
Secondo la giurisprudenza della Corte di giustizia (9 marzo
2023, Generali Seguros, causa C-42/22, punto 28), le esenzioni di
12 di 17

--- Pagina 13 ---

cui all’art. 135, paragrafo 1, della direttiva IVA costituiscono nozioni
autonome del diritto dell’Unione, che mirano a evitare divergenze
nell’applicazione del sistema dell’IVA da uno Stato membro all’altro
(Corte giust., 25 luglio 2018, DPAS, causa C‑5/17, punto 28 e
giurisprudenza ivi citata), che devono pertanto essere interpretate
in modo uniforme nel territorio di tutti gli Stati membri.
Peraltro, i termini con i quali sono state designate le esenzioni
di cui all’art. 135 della direttiva IVA devono essere interpretati
restrittivamente, dato che queste ultime costituiscono deroghe al
principio generale secondo cui l’IVA è riscossa per ogni cessione di
beni e per ogni prestazione di servizi effettuata a titolo oneroso da
un soggetto passivo. Tuttavia, l’interpretazione di tali termini deve
essere conforme agli obiettivi perseguiti da dette esenzioni e
rispettare le prescrizioni derivanti dal principio di neutralità fiscale
inerente al sistema comune di IVA. Pertanto, tale regola di
interpretazione restrittiva non significa che i termini usati per
specificare le citate esenzioni debbano essere interpretati in un modo
che privi tali esenzioni dei loro effetti (Corte giust., 17 gennaio 2013,
Woningstichting Maasdriel, causa C‑543/11, punto 25 e
giurisprudenza ivi citata).
L’obiettivo dell’esenzione riguardante le «operazioni di
assicurazione e di riassicurazione, comprese le prestazioni di servizi
relative a dette operazioni, effettuate dai mediatori e dagli
intermediari di assicurazione» attiene essenzialmente alla difficoltà
di determinare la base imponibile corretta dell’IVA per i premi
assicurativi connessi alla copertura del rischio [Corte giust., 9 marzo
2023, Generali Seguros, causa C-42/22, punto 31; 8 ottobre 2020,
United Biscuits (Pensions Trustees) e United Biscuits Pension
Investments, causa C‑235/19, punto 32].
13 di 17

--- Pagina 14 ---

Dalla giurisprudenza della Corte emerge che, in taluni casi, più
prestazioni formalmente distinte, che potrebbero essere fornite
separatamente e dar così luogo, separatamente, a imposizione o a
esenzione, devono essere considerate come un’unica operazione
quando non sono indipendenti (Corte giust., 9 marzo 2023, Generali
Seguros, causa C-42/22, punto 40). Si tratta di un’operazione unica,
in particolare, quando due o più elementi o atti forniti dal soggetto
passivo sono strettamente connessi a tal punto da formare,
oggettivamente, una sola prestazione economica indissociabile la cui
scomposizione avrebbe carattere artificioso. Ciò accade anche nel
caso in cui una o più prestazioni costituiscano una prestazione
principale, mentre la o le altre prestazioni costituiscono una o più
prestazioni accessorie cui si applica la stessa disciplina tributaria
della prestazione principale (Corte giust., 16 aprile 2015, Wojskowa
Agencja Mieszkaniowa w Warszawie, causa C‑42/14, punto 31 e
giurisprudenza ivi citata).
Questi contenuti si rinvengono nell’operazione di
riassicurazione, secondo la definizione, dinanzi richiamata, fornita
dalla stessa Corte di giustizia (Corte giust., 22 ottobre 2009, Swiss
Re, causa C-242/08, punto 38, cit.).
In ambito nazionale, tale disciplina di esenzione è contenuta
nell’art. 10, comma 1, n. 2) d.P.R. n. 633/1972, secondo cui sono
esenti dall'imposta le operazioni di assicurazione, di riassicurazione
e di vitalizio.
Nessuna interferenza è ravvisabile quanto alla giurisprudenza
della Corte di giustizia in tema di gestione dei sinistri e, in
particolare, con le pronunce 3 marzo 2005, Arthur Andersen, causa
C-472/03 e 17 marzo 2016, Aspiro SA, causa C-40/15, secondo le
quali non possono essere inclusi tra le operazioni di assicurazione i
14 di 17

--- Pagina 15 ---

servizi di liquidazione dei sinistri forniti in nome e per conto di un
assicuratore e svolte da soggetto non assicuratore.
Nella causa Aspiro SA, causa C-40/15, la società Aspiro non si
era impegnata nei confronti dell’assicurato a garantire a quest’ultimo
la copertura di un rischio e non era in alcun modo vincolata
all’assicurato da un rapporto contrattuale. Di conseguenza, benché
il servizio di liquidazione di sinistri di cui al procedimento principale
costituisse una componente essenziale dell’operazione di
assicurazione laddove comprendeva  la determinazione della
responsabilità e dell’importo del danno nonché la decisione di
versare o di rifiutare un indennizzo all’assicurato, la Corte di giustizia
ha escluso che tale servizio, fornito all’assicuratore, potesse
configurare un’operazione di assicurazione, ai sensi dell’articolo 135,
paragrafo 1, lettera a), della direttiva IVA.
Analogamente, nella causa Arthur Andersen, causa C-472/03,
la Corte ha stabilito che servizi resi dalla Andersen Consulting
Management Consultants (trattare domande di assicurazione,
valutare i rischi da assicurare, valutare la necessità di un
accertamento medico, decidere l’accettazione del rischio qualora un
siffatto esame non si renda necessario, procedere all’emissione, alla
gestione e alla cessazione delle polizze assicurative nonché a
modifiche tariffarie e contrattuali, incassare i premi, gestire i sinistri,
fissare e pagare le commissioni degli intermediari di assicurazione e
assicurare il seguito dei contatti con questi ultimi, trattare aspetti
relativi alla riassicurazione e fornire informazioni ai contraenti come
pure agli intermediari di assicurazione nonché ad altri soggetti
interessati come le autorità tributarie), pur contribuendo al
contenuto essenziale delle attività di una impresa di assicurazioni,
non costituissero operazioni di assicurazione ai sensi dell’art. 13,
parte B, lett. a), della sesta direttiva e neppure costituissero
15 di 17

--- Pagina 16 ---

prestazioni caratteristiche di un intermediario di assicurazione, pur
sempre in ragione della mancanza di rapporti contrattuali con i
contraenti (punto 22 della sentenza).
Ciò vale anche a differenziare la fattispecie oggetto del giudizio
dai precedenti di questa Corte in merito alla distinta fattispecie del
contratto di coassicurazione che, diversamente dalla riassicurazione,
non figura tra le attività esenti da IVA. Riguardo alla coassicurazione
questa S.C. ha ritenuto che l'attività oggetto della clausola di delega
al coassicuratore non è esente ai sensi dell'art. 10, comma 1, n. 2,
del d.P.R. n. 633 del 1972, non avendo natura assicurativa, né
accessoria, atteso che la coassicurazione non modifica la ripartizione
pro quota tra i coassicuratori del rischio, né concerne aspetti
essenziali dell'attività d'intermediario o di mediatore di
assicurazione, con particolare riguardo alla ricerca di potenziali
clienti  (Cass. n. 24713/2020; Cass. n. 24713/2020; Cass. n.
11442/2018).
Il contratto di riassicurazione ha invece lo stesso oggetto
dell’assicurazione e, nel caso di specie, si verte nell'ambito del “ramo
assistenza” (ramo 18), espressamente disciplinato dal Codice delle
assicurazioni, nel cui novero sono classificate le assicurazioni
consistenti nell’offrire un aiuto immediato entro i limiti convenuti nel
contratto, nel caso in cui l’assicurato si trovi in una situazione di
difficoltà a seguito del verificarsi di un evento fortuito.
Nella fattispecie, il rilievo delle operazioni esenti riguarda non
solo l'assistenza ma anche la liquidazione dei sinistri, sempre nei
suddetti limiti corrispondenti, secondo la definizione unionale,
all’assunzione degli impegni presi dal primo assicuratore, poiché,
nella specie, la gestione dell'attività di liquidazione dei sinistri è
componente essenziale dell'attività di assicurazione e, quindi, anche
di riassicurazione mentre, nel diverso caso della coassicurazione, la
16 di 17

--- Pagina 17 ---

liquidazione dei sinistri non è svolta da un assicuratore, per cui non
è esente (v. 17 marzo 2016, Aspiro SA, causa C-40/15, punti 27 ss.;
Cass. n. 11442/2018; Cass. n. 24713/2020 secondo cui in tema di
IVA, l'attività oggetto della clausola di delega al coassicuratore non
è esente ai sensi dell'art. 10, comma 1, n. 2, del d.P.R. n. 633 del
1972, non avendo natura assicurativa, né accessoria, atteso che la
coassicurazione non modifica la ripartizione "pro quota" tra i
coassicuratori del rischio, né concerne aspetti essenziali dell'attività
d'intermediario o di mediatore di assicurazione, con particolare
riguardo alla ricerca di potenziali clienti).
2. –  L'accoglimento del primo motivo determina l'assorbimento
del secondo con cui si deduce, in via subordinata, la necessità di
disporre il rinvio pregiudiziale della controversia alla Corte di
Giustizia dell’Unione europea ai sensi dell’art. 267 TFUE.
3. – La sentenza impugnata dev'essere perciò cassata e, per
l'effetto, va disposto il rinvio alla Corte di giustizia tributaria di
secondo grado territorialmente competente anche per la liquidazione
delle spese di lite.
P.Q.M.
La Corte accoglie il primo motivo di ricorso, nei limiti di cui in
motivazione, assorbito il secondo; cassa la sentenza impugnata in
relazione al profilo accolto e rinvia la causa alla Corte di giustizia
tributaria di secondo grado del Lazio, in diversa composizione, anche
per la liquidazione delle spese di lite.
Così deciso in Roma, nella camera di consiglio della Sezione
Tributaria, l’11 febbraio 2025.
Il Consigliere est.                                   La Presidente
Gianluca Grasso                                Angelina-Maria Perrino
17 di 17