======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

SENTENZA
sui seguenti ricorsi riuniti:
- ricorso iscritto al n. 18711/2017 R.G. proposto da:
AGENZIA DELLE ENTRATE, elettivamente domiciliata in ROMA VIA
DEI PORTOGHESI 12, presso l'AVVOCATURA GENERALE DELLO
STATO (ADS80224030587) che la rappresenta e difende
-ricorrente-
contro
CIRELLI ROCCO, elettivamente domiciliato in ROMA VIA F. SIACCI
4, presso lo studio dell’avvocato VOGLINO ALESSANDRO
(VGLLSN63D24H501I), rappresentato e difeso dall'avvocato
BENINCASA FABIO (BNNFBA66M07F839M)
-controricorrente-

--- Pagina 2 ---

avverso la SENTENZA di COMMISSIONE TRIBUTARIA REGIONALE
NAPOLI n. 552/2017 depositata il 24/01/2017;
- ricorso iscritto al n. 30590/2019 R.G. proposto da:
CIRELLI ROCCO, elettivamente domiciliato in ROMA VIA B.
CASTIGLIONE, 55, presso lo studio dell’avvocato VOGLINO
ALESSANDRO (VGLLSN63D24H501I), rappresentato e difeso
dall'avvocato BENINCASA FABIO (BNNFBA66M07F839M)
-ricorrente-
contro
AGENZIA DELLE ENTRATE, elettivamente domiciliata in ROMA VIA
DEI PORTOGHESI 12, presso l'AVVOCATURA GENERALE DELLO
STATO (ADS80224030587) che la rappresenta e difende
-resistente-
avverso la SENTENZA di COMMISSIONE TRIBUTARIA REGIONALE
NAPOLI n. 5814/2018 depositata il 15/06/2018.
Udite le relazioni delle rispettive cause svolte nella pubblica udienza
del 10/09/2025 dal Consigliere ANDREA ANTONIO SALEMME.
Udite le conclusioni come “infra” rassegnate nelle rispettive cause
dal Pubblico Ministero e dalle parti.
FATTI DI CAUSA
Causa n. 18711 del 2017 R.G.
1. In punto di fatto, dagli atti di causa (sentenza in epigrafe;
ricorso per cassazione e controricorso), si evince che S.O.S. WILD
S.R.L. era stata sottoposta a verifica fiscale, esitata in PVC della
Guardia di Finanza di Napoli, in recepimento del quale, l’Ufficio di
Napoli dell’Agenzia delle entrate, con avviso di accertamento n.
2 di 22

--- Pagina 3 ---

TF503AB00333/2014, considerata l’irreperibilità della
documentazione contabile, determinava induttivamente ex art. 39,
comma 2, DPR n. 600 del 1973, in relazione all’a.i. 2007, un
maggior reddito d’impresa, disconoscendo altresì l’importo dell’IVA
indicata in detrazione per acquisti non documentati, con
conseguenti recuperi ai fini delle imposte sia dirette che indirette,
oltre interessi e sanzioni.
La società – di cui CIRELLI Rocco (“soggetto a cui era
riconducibile la proprietà della società, sia direttamente che per il
tramite di quote societarie intestate alla moglie o a società
fiduciarie, artatamente interposte”: p. 2 ric.) aveva ricoperto la
carica di amministratore unico dal 12 dicembre 2001 al 9 ottobre
2009, allorquando, a seguito di delibera assembleare straordinaria,
giusta processo verbale notarile iscritto nel registro delle imprese il
20 ottobre 2009, gli subentrava il cittadino rumeno VOICULESCU
Marian, con contestuale trasferimento della sede dalla Via
Nicolardi n. 300 di Napoli alla Via Pizzola n. 5 di Arienzo – era
cessata dal 22 dicembre 2009, a seguito di ulteriore trasferimento
della sede – dall’Ufficio ritenuto fittizio – dalla predetta Via Pizzola
n. 5 di Arienzo in Romania (precisamente, all’indirizzo di Jud Braila
Str. Dumbrava Roisen n. 81, rivelatosi l’ultimo domicilio noto del
Voicolescu, tuttavia colà, come anche in Italia, irreperibile).
2. L’avviso era notificato sia al Cirelli, nella qualità di “legale
rappresentante e rappresentante di fatto” sia al Voiculescu, nella
qualità di (ultimo) legale rappresentante (p. 2 ric.; p. 3 controric.).
3. Il Cirelli impugnava l’avviso innanzi alla CTP di Napoli, la
quale, con sentenza n. 19103/29/15 depositata l’11 agosto 2015,
accoglieva il ricorso, ritenendo che, ai sensi dell’art. 2495, comma
2, cod. civ., a decorrere dal 1° gennaio 2004, “per le società di
capitali vale la regola del venir meno della capacità e legittimazione
di esse, anche se perdurano rapporti o azioni in cui le stesse
3 di 22

--- Pagina 4 ---

società sono parti”, talché “l’avviso di accertamento impugnato,
notificato ad una società da tempo cancellata ed estinta, va
annullato in quanto privo di efficacia”.
4. L’Ufficio proponeva appello, rigettato dalla CTR della
Campania, con la sentenza in epigrafe, osservando, in motivazione,
che, stante l’avvenuta cancellazione della società dal registro delle
imprese e la cessazione del Cirelli dalla carica amministrativa, nei
soli di confronti del Voiculescu “l’A.F. avrebbe potuto esigere il
recupero del credito nei limiti degli utili distribuiti come risultanti
dal bilancio di liquidazione, La circostanza che il Sig. Cirelli sia
legale rappresentante di fatto della società non risulta provata ed è
in contrasto con quanto emerge dalla visura camerale. La società
[…] non esiste più[,] per cui[,] se il contribuente è il
rappresentante di fatto di altro soggetto giuridico[,] la circostanza
risulta del tutto irrilevante ai fini del richiesto recupero […].
L’appello va respinto in quanto dal momento della cancellazione la
società non può più essere destinataria di atti impositivi, e richieste
di pagamento[,] che vanno, invece, rivolte ai soci nei limiti delle
somme riscosse in base al bilancio finale di liquidazione ex art.
2495 [cod. civ.]”.
5. Propone ricorso per cassazione l’Agenzia con quattro motivi,
cui resiste il Cirelli con controricorso. Il Pubblico Ministero presso
questa Suprema Corte, in persona del Sostituto Procuratore
Generale Dott. Fulvio Troncone, giusta requisitoria scritta del 18
giugno 2025, conclude per l’accoglimento del ricorso.
All’odierna pubblica udienza, dopo breve discussione, il Pubblico
Ministero, in persona del medesimo Sostituto Procuratore Generale,
reitera le conclusioni come innanzi; i difensori delle parti, nelle
persone dell’Avv. Francesca D’Ambrosio, per l’Avvocatura generale
dello Stato, in rappresentanza dell’Agenzia, e dell’Avv. Fabio
4 di 22

--- Pagina 5 ---

Benincasa, in rappresentanza del contribuente, si riportano alle
rispettive conclusioni come in atti.
Causa n. 30590 del 2019 R.G.
6. La causa ha ad oggetto l’avviso di accertamento n.
TF501AM00689/2014 notificato a CIRELLI Rocco, in relazione
all’a.i. 2007, per redditi da partecipazione, sul presupposto che al
medesimo fosse ascrivibile la titolarità di S.O.S. WILD S.R.L., con
riferimento alla quale il Cirelli era stato attinto, “nella pretesa
qualità di ‘legale rappresentante e rappresentante di fatto’” (p. 4
ric.) dall’avviso di accertamento n. TF503AB00333/2014, oggetto a
sua volta della causa n. 18711 del 2017 R.G., di cui innanzi.
7. Alla stregua di quanto emerge dagli atti della presente causa
(sentenza in epigrafe e ricorso per cassazione), in aggiunta
all’avviso di accertamento n. TF503AB00333/2014, il Cirelli era
altresì attinto dall’avviso di accertamento n. TF501AM00689/2014,
oggetto della presente causa, “con il quale[,] presumendosi
ulteriormente che la compagine societaria della S.O.S. Wild s.r.l.
fosse a lui totalmente ascrivibile[,] gli veniva accertato un reddito
da capitale di euro 202.116,00, sulla base della presunzione di
distribuzione ai soci degli utili accertati in capo a società a ristretta
base sociale” (p. 4 ric.).
8. Il Cirelli impugnava anche questo secondo avviso.
9. La CTP di Napoli, con sentenza n. 13106/30/2016, rigettava
il ricorso.
10. Il Cirelli proponeva appello, respinto dalla CTR della
Campania, con la sentenza in epigrafe, osservando:
- la società è stata cancellata dal registro delle imprese il 22
dicembre 2009, non potendo da allora più essere destinataria di
atti impositivi;
5 di 22

--- Pagina 6 ---

- ne è scaturito un fenomeno successorio, “in virtù del quale le
obbligazioni della società si trasferiscono ai soci”;
- “la circostanza che il sig. Cirelli, in base ai puntuali
accertamenti della GdF, riportati nel PVC […], sia considerato legale
rappresentante di fatto della società assume particolare rilievo per
quanto concerne le sue precise responsabilità […]. Infatti sempre al
sig. Cirelli era riconducibile direttamente o indirettamente la
proprietà della società con la conseguente piena titolarità”;
- “quanto riportato in narrativa dimostra che le società estere
erano solo società di comodo per ostacolare l'attività di
accertamento dell'ufficio e celare […] la effettiva proprietà ed
amministrazione dell'impresa”;
11. Propone ricorso per cassazione il Cirelli con tre motivi.
L’Agenzia si costituisce ai soli fini dell’eventuale partecipazione
all’udienza. Il Sost. Proc. Gen., in persona del Dott. Fulvio
Troncone, deposita conclusioni scritte addì 18 giugno 2025,
mediante le quali chiede il rigetto del ricorso.
All’odierna pubblica udienza, dopo breve discussione, il Pubblico
Ministero, in persona del medesimo Sostituto Procuratore Generale,
reitera le conclusioni come innanzi; i difensori delle parti, nelle
persone dell’Avv. Fabio Benincasa, in rappresentanza del
contribuente, e dell’Avv. Francesca D’Ambrosio, per l’Avvocatura
generale dello Stato, in rappresentanza dell’Agenzia, si riportano
alle rispettive conclusioni come in atti.
RAGIONI DELLA DECISIONE
1. Deve darsi atto, sussistendo evidenti ragioni di connessione,
della riunione della causa n. 30590 del 2019 R.G. alla causa n.
18711 del 2017 R.G.
2. Nell’ordine logico di esame dei ricorsi, assume rilievo
prioritario quello di cui alla causa n. 18711 del 2017 R.G.
6 di 22

--- Pagina 7 ---

3. In riferimento, dunque, a tale causa, preliminarmente deve
rilevarsi che manifestamente infondate sono le eccezioni di
inammissibilità del ricorso formulate in controricorso.
3.1. Il ricorso – a differenza di quanto affermato in
controricorso – non si affida affatto alla tecnica della mera
fotocopiatura e spillatura di atti e documenti di causa, atteso che le
fotoriproduzioni introdottevi rispondono, finanche dichiaratamente,
all’esigenza di assolvere all’onere di autosufficienza. Esso, esposti
sinteticamente ma chiaramente i fatti rilevanti e lo svolgimento del
giudizio, con essenziale indicazione di documenti ed atti, si articola
in motivi tutti autonomamente e compiutamente rubricati e
formulati, enucleando con precisione le violazioni in tesi affliggenti
la sentenza impugnata, a loro volta ragguagliate a consoni
paradigmi censori.
4. Ciò detto, assume priorità il quarto motivo, siccome inteso a
denunciare nullità della sentenza impugnata, ai sensi dell’art. 360,
comma 1, n. 4, cod. proc. civ., per sostanziale difetto di
motivazione.
4.1. Esso è manifestamente infondato, in quanto la sentenza
impugnata palesa una (condivisibile o meno, ma comunque)
effettiva motivazione, sia dal punto di vista grafico che dal punto di
vista contenutistico, tanto che la ricorrente Agenzia con detta
motivazione ampiamente si confronta nei primi tre motivi. In tal
guisa, la sentenza impugnata supera la soglia del cd. minimo
costituzionale, esulando per l’effetto il denunciato “error in
procedendo” (Cass. Sez. U n. 8053 del 2014).
5. I restanti primi tre motivi, per sostanziale sovrapponibilità di
censure, possono essere enunciati congiuntamente.
6. Con il primo motivo si denuncia violazione e falsa
applicazione dell’art. 2495 cod. civ., ai sensi dell’art. 360, comma
7 di 22

--- Pagina 8 ---

1, n. 3, cod. proc. civ., giacché l’affermazione della sentenza
impugnata, secondo cui la società difetterebbe di legittimazione
processuale a seguito della cancellazione dal registro delle imprese
contrasta con il fatto che l’Ufficio aveva provato, sulla base degli
esiti delle indagini, compiute anche con il coinvolgimento del
collaterale organo rumeno, che il Cirelli “aveva effettuato una serie
di fittizi trasferimenti di sede, di fittizi affidamenti di incarichi
societari e, di fatto, l’occultamento/distruzione delle scritture
contabili obbligatorie  […], [essendo] stato ritenuto amministratore
di fatto e vero ‘dominus’ della ‘S.O.S. Wild s.r.l.’ anche
successivamente al 09.10.2009 […]”. “[T]ali dati ed elementi
comprovano la fittizietà della cancellazione della società dal registro
delle imprese e, di conseguenza, l’inapplicabilità al caso in esame
dell’art. 2495 del codice civile”.
7. Con il secondo motivo si denuncia violazione e falsa
applicazione degli artt. 115 e 116 cod. proc. civ. e 2697 cod. civ., ai
sensi dell’art. 360, comma 1, n. 3, cod. proc. civ., non avendo la
sentenza impugnata “dato conto di aver preso in esame la prova
dell’Ufficio circa l’amministrazione di fatto della società S.O.S. Wild
s.r.l. costituita dall’avviso di accertamento e dal PVC della GdF in
esso richiamato”.
8. Con il terzo motivo si denuncia omesso esame di fatti decisivi
e controversi, ai sensi dell’art. 360, comma 1, n. 5, cod. proc. civ.,
in riferimento alla “serie di indizi a carico del signor Cirelli”, di cui al
motivo precedente.
9. Sono fondati, pur per ragioni parzialmente diverse da quelle
addotte dall’Agenzia, il primo ed il secondo motivo, suscettibili
pertanto di trattazione congiunta, con conseguente assorbimento
del terzo.
10. La sentenza impugnata attribuisce decisivo rilievo
all’elemento della cancellazione della società, di cui il Cirelli aveva
8 di 22

--- Pagina 9 ---

da tempo dismesso la carica amministrativa, dal registro delle
imprese, in tal guisa, tuttavia, ignorando la tesi agenziale, che
invece era doverosamente tenuta a sottoporre a verifica, secondo
cui unico “dominus” della società è sempre stato il Cirelli, sia
quando era amministratore di diritto, sia dopo, quando,
(quantomeno) sulla carta, gli è subentrato il Voiculescu.
11. In effetti, l’avviso di accertamento per cui è causa attinge il
Cirelli personalmente, nella qualità di “legale rappresentante e
rappresentante di fatto”. Il Cirelli è cioè chiamato a rispondere per
violazioni a lui direttamente riferibili, quale “deus ex machina” della
società, per tutto il periodo della sua attività amministrativa, così
quello in cui era “legale rappresentante”, ossia dal 12 dicembre
2001 al 9 ottobre 2009, come quello successivo, in cui ha solo
formalmente dismesso la carica in favore del mero prestanome
Voiculescu, ma ha seguitato ad agire quale “rappresentante di
fatto”: tanto più che, nella prospettazione agenziale
complessivamente riguardata (siccome riassunta in specie nel
primo motivo), al medesimo era altresì imputabile la proprietà della
società (dapprima detenuta per il tramite della moglie e di società
interposte, dappoi per il tramite dello stesso Voiculescu, cui, in
aggiunta ai poteri amministrativi, era stata altresì trasferita la
titolarità delle quote).
12. In relazione ad un contesto di tal fatta, sovviene quanto
recentemente questa Suprema Corte ha avuto modo di precisare in
una sentenza di ampio respiro sistematico sulla responsabilità del
“dominus”, non solo per le sanzioni ex art. 7 d.l. n. 269 del 2003
(giusta approdi ormai consolidati in giurisprudenza: cfr., da ult.,
Cass. n. 29038 del 2021), ma per l’interezza del debito tributario,
comprensivo di imposte, sia dirette che indirette, e sanzioni. Il
riferimento cade sull’insegnamento, che il Collegio espressamente
ribadisce e condivide, impartito da Cass. n. 1358 del 2023, secondo
cui, in tema di accertamento nei confronti di chi abbia gestito “uti
9 di 22

--- Pagina 10 ---

dominus” una società di capitali, ridotta a mero schermo, si
determina, ai sensi dell'art. 37, comma 3, DPR n. 600 1973, una
vera e propria traslazione in capo al medesimo del reddito
d'impresa, con il necessario seguito del debito d’imposta
considerato “in blocco”. Segnatamente, in motivazione, parr. 2.4
ss., p. 7 ss., la sentenza citata osserva che:
2.4. [i]l meccanismo che, nel nostro ordinamento, mira a
riallineare l’attività svolta da un altro soggetto sull’effettivo
percettore dei redditi è quello previsto dall’art. 37, terzo
comma, del d.P.R. n. 600 del 1973 che dispone: «In sede di
rettifica o di accertamento d'ufficio sono imputati al
contribuente i redditi di cui appaiono titolari altri soggetti
quando sia dimostrato, anche sulla base di presunzioni gravi,
precise e concordanti, che egli ne è l'effettivo possessore per
interposta persona».
2.4.1. La norma prevede che l’Ufficio possa utilizzare
elementi indiziari, dotati di pregnanza presuntiva, al fine di
accertare il fatto costitutivo dell’imposizione tributaria
rappresentato dal possesso effettivo di un reddito «per
interposta persona».
2.4.2. Giova sottolineare che, come costantemente
ribadito dalla Corte, ai fini del soddisfacimento dell’onere
probatorio dell’Ufficio, non occorre che tra il fatto noto e
quello ignoto sussista un legame di assoluta ed esclusiva
necessità causale, ma è sufficiente che il fatto da provare sia
desumibile dal fatto noto come conseguenza ragionevolmente
possibile secondo un criterio di normalità, con riferimento a
una connessione probabile di accadimenti in base a regole di
esperienza (Cass. n. 13807 del 22/05/2019; Cass. n. 4168
del 21/02/2018; Cass. n. 17833 del 19/07/2017; Cass. n.
10 di 22

--- Pagina 11 ---

25129 del 7/12/2016; già Cass. S.U. n. 9961 del
13/11/1996).
2.4.3. L’oggetto della prova incombente
sull’Amministrazione finanziaria, peraltro, non attiene agli
elementi costitutivi dell’interposizione ma solo – come precisa
la norma – che «egli [il soggetto terzo] ne è l’effettivo
possessore per interposta persona»: la funzione della norma,
dunque, è quella di evitare che il contribuente (effettivo
possessore) si sottragga al prelievo occultando
all’Amministrazione finanziaria la propria identità di
contribuente, ricorrendo a interposizioni negoziali tali da
attribuire a terzi il possesso del reddito.
2.4.4. In altri termini, il possesso del reddito «per
interposta persona» costituisce il fatto ignoto oggetto della
prova logica a carico dell’Ufficio, quale elemento che lega il
reddito prodotto dal soggetto interposto al titolare effettivo:
la rilevanza dell’effettivo possesso del reddito rispetto alla sua
titolarità formale sancisce la prevalenza della sostanza
(possesso del reddito) sulla forma (titolarità del reddito) e
della realtà sull'apparenza, dovendosi individuare non la
natura fittizia o ingannevole della titolarità del reddito, bensì
l'effettività dell’esercizio del possesso del reddito a
prescindere dalla sua formale titolarità […].
2.4.6. Nel caso di reddito d’impresa ha rilievo, di norma,
la figura dell’amministratore di fatto del soggetto
imprenditoriale formalmente titolare del reddito (i.e. la
società); tuttavia, tale ruolo, per assumere incidenza, deve
«assumere una particolare pregnanza al fine di integrare la
presunzione del possesso del reddito perché deve essere tale
da comportare la traslazione del reddito realizzato dall’ente
collettivo percettore interposto nel suo complesso (e, quindi,
11 di 22

--- Pagina 12 ---

anche ai fini Irap e Iva) al soggetto persona fisica
interponente come se fosse stato prodotto da quest’ultimo»
(così Cass. n. 5276 del 2022, cit.).
2.4.7. Ciò significa che la posizione dell’interponente non
è quella di mero gestore dell’ente collettivo – condizione che,
in quanto tale, sarebbe significativa ai fini reddituali solo nelle
società di persone interposte e, in caso di socio, a
fondamento del maggior reddito da partecipazione ai fini
Irpef – ma di soggetto che disponga uti dominus delle risorse
del soggetto interposto.
2.4.8. Come si è osservato, del resto, nell’ipotesi in
questione, «si configura, in relazione all’interponente, una
fattispecie simile a quella della holding unipersonale, ossia di
chi eserciti professionalmente con stabile organizzazione,
l'indirizzo, il controllo e il coordinamento delle società (Cass.,
Sez. I, 26 febbraio 1990, n. 1439; Cass., Sez. I, 16 gennaio
1999, n. 405; Cass., Sez. I, 9 agosto 2002, n. 12113; Cass.,
Sez. I, 13 marzo 2003, n. 3724; Cass., Sez. U., 29 novembre
2006, n. 25275; Cass., Sez. I, 6 marzo 2017, n. 5520; Cass.,
Sez. I, 3 giugno 2020, n. 10495)» (così, sempre la già citata
Cass. n. 5276 del 2022).
2.4.9. Ne deriva che, in tale ipotesi, la prova che incombe
sull’Amministrazione finanziaria ha ad oggetto il totale
asservimento della società interposta all’interponente, tale,
quindi, da dimostrare: a) la relazione di fatto tra
l’interponente e la fonte del reddito del soggetto
imprenditoriale interposto; b) che il primo sia l’effettivo
possessore dei redditi formalmente intestati alla società.
13. La CTR ha completamente misconosciuto la natura
personale dell’avviso notificato al Cirelli, così cadendo in una
duplice censurabile affermazione, laddove sostiene
12 di 22

--- Pagina 13 ---

- sia che “la società […] non esiste più”, talché “dal momento
della cancellazione la società non può più essere destinataria di atti
impositivi, e richieste di pagamento[,] che vanno, invece, rivolte ai
soci nei limiti delle somme riscosse in base al bilancio finale di
liquidazione ex art. 2495 [cod. civ.]”;
- sia che “se il contribuente è il rappresentante di fatto di altro
soggetto giuridico[,] la circostanza risulta del tutto irrilevante ai fini
del richiesto recupero”.
13.1. Il “thema” della ritenuta (ma in realtà non ricorrente,
come subito si dirà) inesistenza della società è (viepiù
erroneamente) evocato fuori contesto, atteso che, alla stregua di
quanto precede, a venire in linea di conto non è la posizione della
società, rappresentata dall’amministratore formalmente in carica
Voiculescu, cui in effetti correttamente è stato notificato l’avviso ai
sensi dell’art. 145 cod. proc. civ., ma la posizione del Cirelli, per
violazioni a lui “ex se” riferibili, quale unico e reale “dominus” della
società, utilizzata alla stregua di una sua propaggine per fini
personali, sia nel periodo in cui era amministratore di diritto,
periodo entro il quale si colloca l’anno d’imposta oggetto di
accertamento (2007), sia successivamente.
14. Peraltro, come anticipavasi, a prescindere dall’evocazione
fuori contesto del suddetto “thema”, è comunque ad osservarsi che,
per costante insegnamento, “in tema di avviso di accertamento, la
cancellazione dal registro delle imprese di una società a seguito
del trasferimento della sua sede sociale all'estero” di per sé “non
determina alcun effetto estintivo ex art. 2945 c.c., sicché
nell'ambito dei rapporti fiscali rimangono fermi sia la titolarità
passiva delle obbligazioni tributarie che la capacità della persona
giuridica contribuente” (Cass. nn. 11632 del 2024; 16775 del
2020). Conseguentemente, “la cancellazione della società dal
registro delle imprese per trasferimento della sede sociale
13 di 22

--- Pagina 14 ---

all'estero [neppure] implica la cessazione della sua attività, sicché
tale società, non venendo meno, [intrinsecamente] non perde la
sua legittimazione processuale ad agire o resistere in giudizio”
(Cass. n. 3375 del 2020). La fittizietà del trasferimento rileva a
fondare la competenza dell’Ufficio all’accertamento, con correlativo
radicamento, in sede impugnatoria, della giurisdizione italiana.
Invero – come recentemente ribadito da questa Suprema Corte
(Cass. n. 1075 del 2025) – qualora il trasferimento all’estero della
sede di una società sia fittizio, essa, così a fini fiscali come,
secondo quanto già ritenuto, a fini fallimentari (Cass. n. 10356 del
2021), deve ritenersi avente sede in Italia, ove è imputabile il
centro effettivo dei suoi affari ed interessi. Il richiamo alla
giurisprudenza fallimentare comporta che, anche in ambito
tributario, il trasferimento fittizio – che si rivela tale in quanto il
trasferimento di sede non sia stato seguito dal trasferimento
effettivo dell'attività imprenditoriale (Cass. Sez. U n. 3059 del
2016): in specie dunque nei casi, come quello che ne occupa, in cui
nella nuova sede non sia effettivamente esercitata alcuna attività
economica e, “a fortiori”, non sia stato spostato il centro
amministrativo ed organizzativo dell’attività d’impresa – “non
determina il venir meno della continuità giuridica della società
trasferita e non ne comporta, quindi, in alcun modo, la cessazione
dell'attività imprenditoriale, che continua ad essere svolta nel
territorio dello Stato” (Cass. n. 43 del 2017).
14.1. Donde la CTR ha altresì errato nel ritenere la
(sopravvenuta) inesistenza della società: la quale, invece, siccome
solo trasferita all’estero, per di più fittiziamente, seguita ad esistere
in Italia, per l’effetto seguitando – alla stregua della tesi
dell’Agenzia – a contemplare il Cirelli quale amministratore di fatto
(in aggiunta al Voiculescu quale amministratore di diritto).
15. Altro concorrente errore compiuto dalla CTR (su cui impinge
più particolarmente il secondo motivo) consiste in ciò che, onde
14 di 22

--- Pagina 15 ---

pervenire all’annullamento dell’avviso, ha valorizzato la cessazione,
“illo tempore”, del Cirelli dalla carica amministrativa, con subentro
del Voiculescu, siccome risultante dai registri camerali.
In tal guisa, essa, tra l’altro non considerando che l’a.i. oggetto
di accertamento cade nel periodo in cui il Cirelli era amministratore
di diritto, ha pretermesso di ricostruire l’effettiva posizione del
medesimo in seno alla società, a prescindere dalle risultanze
formali, valutando il complesso degli indizi addotti dall’Ufficio per
dimostrare che in realtà egli, dapprima quale amministratore di
diritto, dappoi quale amministratore di fatto, disponeva “uti
dominus” della società, a lui riconducibile anche sul piano
dell’assetto partecipativo.
15.1. Ne consegue il patente malgoverno delle regole che
presiedono la prova presuntiva, in relazione alle quali – oltre a
quanto osservato da Cass. n. 1358 del 2023, cit., sullo specifico
tema della traslazione dei debiti tributari al “dominus” di una
società schermo – questa Suprema Corte in generale da tempo
insegna che “il giudice, dovendo esercitare la sua discrezionalità
nell'apprezzamento e nella ricostruzione dei fatti in modo da
rendere chiaramente apprezzabile il criterio logico posto a base
della selezione delle risultanze probatorie e del proprio
convincimento, è tenuto a seguire un procedimento che si articola
necessariamente in due momenti valutativi: in primo luogo, occorre
una valutazione analitica degli elementi indiziari per scartare quelli
intrinsecamente privi di rilevanza e conservare, invece, quelli che,
presi singolarmente, presentino una positività parziale o almeno
potenziale di efficacia probatoria; successivamente, è doverosa una
valutazione complessiva di tutti gli elementi presuntivi isolati per
accertare se essi siano concordanti e se la loro combinazione sia in
grado di fornire una valida prova presuntiva, che magari non
potrebbe dirsi raggiunta con certezza considerando
atomisticamente uno o alcuni di essi. Ne consegue che deve
15 di 22

--- Pagina 16 ---

ritenersi censurabile in sede di legittimità la decisione in cui il
giudice si sia limitato a negare valore indiziario agli elementi
acquisiti in giudizio senza accertare se essi, quand'anche
singolarmente sforniti di valenza indiziaria, non fossero in grado di
acquisirla ove valutati nella loro sintesi, nel senso che ognuno
avrebbe potuto rafforzare e trarre vigore dall'altro in un rapporto di
vicendevole completamento” (così già Cass. n. 9059 del 2018). In
specificazione del principio di cui innanzi precisa poi questa S.C.
che “il giudice è tenuto, ai sensi dell'art. 2729 c.c., ad ammettere
solo presunzioni ‘gravi, precise e concordanti’, laddove il requisito
della ‘precisione’ è riferito al fatto noto, che deve essere
determinato nella realtà storica, quello della ‘gravità’ al grado di
probabilità della sussistenza del fatto ignoto desumibile da quello
noto, mentre quello della ‘concordanza’, richiamato solo in caso di
pluralità di elementi presuntivi, richiede che il fatto ignoto sia - di
regola - desunto da una pluralità di indizi gravi, precisi e
univocamente convergenti nella dimostrazione della sua
sussistenza, e ad articolare il procedimento logico nei due momenti
della previa analisi di tutti gli elementi indiziari, onde scartare quelli
irrilevanti, e nella successiva valutazione complessiva di quelli così
isolati, onde verificare se siano concordanti e se la loro
combinazione consenta una valida prova presuntiva (c.d.
convergenza del molteplice), non raggiungibile, invece, attraverso
un'analisi atomistica degli stessi” (Cass. n. 9054 del 2022).
16. In definitiva, in accoglimento del primo e del secondo
motivo del ricorso di cui alla causa n. 18711 del 2017 R.G., la
sentenza impugnata deve essere cassata con rinvio, per nuovo
esame e per le spese, comprese quelle del grado.
17. Ciò consente di procedere alla disamina del ricorso di cui
alla causa n. 30590 del 2019 R.G.
16 di 22

--- Pagina 17 ---

18. Con il primo motivo di tale ricorso si denuncia “nullità della
sentenza impugnata per violazione dell’art. 295 c.p.c.”, giacché la
CTR, come già la CTP, sulla base del rapporto di pregiudizialità
dell’avviso di accertamento societario rispetto all’avviso di
accertamento personale, avrebbero dovuto sospendere il giudizio
relativo all’avviso di accertamento n. TF501AM00689/2014, che ne
occupa, in attesa dell’esito dell’impugnazione dell’avviso di
accertamento n. TF503AB00333/2014.
19. Il motivo è inammissibile e comunque infondato.
19.1. È inammissibile perché, disposta la riunione delle cause
che ne occupano, ed avuto riguardo all’esito del giudizio, come
innanzi, nella causa n. 18711 del 2017 R.G., è venuto a difettare
alcun concreto interesse a sorreggere la censura.
19.2. È comunque infondato per le ragioni che seguono.
Costituisce, ben vero, insegnamento ricevuto quello a termini
del quale “la validità dell'avviso in ordine a ricavi non contabilizzati,
emesso a carico di società di capitali a ristretta base partecipativa,
costituisce presupposto indefettibile per legittimare la presunzione
di attribuzione ai soci degli eventuali utili extracontabili accertati”
(così, da ult., Cass. n. 2743 del 2025). Tuttavia, nel caso di specie,
l’avviso n. TF503AB00333/2014 non costituisce affatto
“presupposto indefettibile” dell’avviso n. TF501AM00689/2014. Alla
stregua di quanto “funditus” già visto in riferimento alla causa n.
18711 del 2017 R.G., l’avviso n. TF503AB00333/2014, siccome
notificato al Cirelli “nella pretesa qualità di ‘legale rappresentante e
rappresentante di fatto’” (come del resto riferito anche dal ricorso
per cassazione nella presente causa n. 30590 del 2019 R.G.), ha
attinto il Cirelli personalmente. In altri termini, detto avviso non è il
cd. avviso sociale cui si riferisce il motivo: avviso invece
effettivamente notificato al legale rappresentante Voiculescu in una
situazione di perdurante esistenza della società, siccome bensì
17 di 22

--- Pagina 18 ---

cancellata dal registro delle imprese, ma per mero, e viepiù fittizio,
trasferimento all’estero (con conseguente inconfigurabilità in ogni
caso – a differenza di quanto opinato nella sentenza impugnata – di
“alcun effetto estintivo ex art. 2945 c.c.”).
Così inquadrato l’avviso n. TF503AB00333/2014, esso non
costituisce l’antecedente logico-giuridico dell’avviso n.
TF501AM00689/2014, siccome anzi entrambi, a diverso titolo e per
riprese diverse, personalmente notificati al Cirelli in relazione
all’accertamento che ha colpito la società e per questa il Voiculescu,
unico soggetto, nella qualità di legale rappresentante, legittimato a
proporre impugnazione in nome e per conto della medesima,
differentemente dal rappresentante di fatto (come ancora di
recente ribadito da Cass. n. 36034 del 2021). Né, d’altronde, il
Cirelli, in entrambe le cause, allega di aver impugnato l’avviso n.
TF503AB00333/2014 spendendo una posizione diversa da quella
personale, giacché, al contrario, come ricordato ancora nella
presente causa (p. 4 ric.), ha contestato la sua “carenza di
legittimazione passiva”.
20. Gli ulteriori due motivi, per comunanze di censure, possono
essere illustrati congiuntamente.
21. Con il secondo si denuncia “nullità della sentenza
impugnata per mancanza assoluta dei suoi requisiti essenziali
(violazione dell'art. 36 del D.Lgs. 546/1992 e dell'art. 111 della
Costituzione in relazione all'art. 360, n. 4, c.p.c.”, risultando la
sentenza impugnata sostanzialmente priva di motivazione. In
particolare, “lascia stupiti” la “supposta ‘identificazione tra il reddito
della società ed il reddito proprio’”, sulla base della quale “i giudici
di secondo grado hanno ritenuto di poter rigettare l’appello del
contribuente”.
22. Con il terzo si denuncia “violazione degli artt. 39 e segg.
Del DPR 600/73 e dell’art. 2697 c.c., in relazione all’art. 360, n. 3,
18 di 22

--- Pagina 19 ---

c.p.c.”. “La questione sollevata dal Cirelli con il ricorso introduttivo
[…] e ribadita con l’atto di appello […] è che lo stesso Cirelli è stato
socio della S.O.S. Wild s.r.l. solo con l’1% e, peraltro, solo fino al
2006. Di conseguenza in assenza di qualsiasi elemento fornito
dall’Ufficio accertatore nel corso dei due giudizi di merito risulta del
tutto illegittima l’attribuzione all’odierno ricorrente del 100% del
maggior reddito accertato alla società”.
24. È fondato il secondo motivo, conseguentemente assorbito il
terzo.
24.1. La CTR, sin già in esordio della sentenza impugnata,
quanto allo svolgimento del processo, pare non cogliere che, con
l’avviso di accertamento per cui è causa, al Cirelli non è attribuito il
maggior reddito sociale, ma il reddito da partecipazione, in
funzione della ristretta base, derivantegli dal maggior reddito
sociale. Invero, erroneamente, essa scrive che “[i]l sig. Cirelli
appella la sentenza […] con la quale si rigettava il ricorso prodotto
contro l'avviso di accertamento emesso dall'Agenzia delle entrate
per l'anno di imposta 2007 sulla presunzione che allo stesso fosse
attribuibile il maggior reddito accertato in capo alla società pari ad
euro 20[2].116,00 […]”. Il fraintendimento in cui cade la CTR
permane nello sviluppo propriamente motivazionale della sentenza
impugnata, in conclusione del quale afferma, come subito si vedrà
apoditticamente, che “il Cirelli è di fatto il socio unico della società”,
così realizzandosi “una sorta di identificazione tra il reddito della
società e quello proprio”.
In realtà, come emerge dal ricorso (p. 4), il maggior reddito
d’impresa accertato in capo alla società ammonta ad euro
660.142,00, mentre la somma di euro 202.116,00 corrisponde al
reddito da partecipazione attribuito al Cirelli in ragione della totale
ascrizione al medesimo della “compagine societaria”.
19 di 22

--- Pagina 20 ---

24.1.1. Ulteriormente, nella parte della sentenza dedicata ai
“motivi della decisione”, la CTR – dopo essersi incongruamente
diffusa sugli effetti della ritenuta cessazione della società,
cessazione che invece, come già detto, non sussiste – assegna
altrettanto incongruamente “particolare rilievo” alla qualità di
“legale rappresentante di fatto” “per quanto concerne le sue
precise responsabilità”, qualità che invece non viene in linea di
conto agli effetti dell’attribuzione al Cirelli del reddito da
partecipazione.
In appresso, confondendo il piano dell’amministrazione e quello
della proprietà, utilizza il secondo ad esplicazione del primo,
affermando che “[i]nfatti sempre al sig. Cirelli era riconducibile
direttamente o indirettamente la proprietà della società con la
conseguente piena titolarità”.
E, sul piano della proprietà, richiama “quanto riportato in
narrativa” per trarne la dimostrazione “che le società estere erano
solo società di comodo”, concludendo che, “in base alle indagini
effettuate, risulta accertato che il Cirelli è di fatto il socio unico
della società”.
24.2. Ora, nello “svolgimento del processo”, le “società estere”
sono evocate nell’illustrazione della posizione agenziale in appello,
a proposito della quale leggesi testualmente: “Appare chiaro che le
indicate società estere” – per vero in sentenza non affatto
“indicate” prima – “erano solo società di comodo per ostacolare
eventuali accertamenti dell'Amministrazione Finanziaria e dietro cui
celare la effettiva proprietà ed amministrazione di impresa.
Evidenzia [l’Ufficio] che[,] in occasione della redazione del verbale
di assemblea del 9.10.2009[,] in cui si deliberava il trasferimento
della sede legale e la nomina di un nuovo rappresentante, le
società estere (Intrmsi [recte, Interismi] Gestao Investiments
Limita[t]a, Ilha Das Pontas) erano rappresentate dal nipote del
20 di 22

--- Pagina 21 ---

citato Cirelli. Evidenzia ancora la cessione del 4% delle quote della
LMS s.r.l.[,] società riconducibile alla moglie del Cirelli”.
24.2.1. Alla luce del tenore testuale della sentenza impugnata,
l’assunto della CTR in ordine alla natura di “società di comodo”
delle “società estere” è meramente assertivo: non sono affatto
esplicate le ragioni di un tale giudizio ed “a monte” non sono
neppure indicate le partecipazioni detenute da dette “società
estere” con specifico riguardo all’a.i. accertato. Né vi supplisce il
riferimento alle “indagini effettuate”, di cui la sentenza impugnata
non rende minimamente conto, “a fortiori” omettendo di
specificarne gli esiti.
24.3. Più in generale, la motivazione della sentenza impugnata
sul punto essenziale della sostanziale riconducibilità, in detto a.i.,
anche per il tramite di soggetti interposti, dell’intero assetto
proprietario al Cirelli, sebbene formalmente socio solo all’1% sino
al 2006, si limita a frammentati, estemporanei ed incompleti
rimandi alla prospettazione agenziale, che si intuisce dallo
“svolgimento del processo” più ampia ed approfondita, senza, in
ogni casi, il benché minimo approfondimento critico, pur doveroso.
25. Ne consegue che la sentenza impugnata esibisce una
motivazione esistente graficamente, ma non contenutisticamente
(Cass. Sez. U n. 8053 del 2014).
26. In conclusione, in accoglimento del secondo motivo di
ricorso di cui alla causa n. 30590 del 2019 R.G., rigettato il primo
ed assorbito il terzo, la sentenza impugnata deve essere cassata
con rinvio per nuovo esame e per le spese, comprese quelle del
grado.
P.Q.M.
Dato atto della riunione della causa n. 30590 del 2019 R.G.
alla causa n. 18711 del 2017 R.G., così decide:
21 di 22

--- Pagina 22 ---

- quanto al ricorso di cui alla causa n. 18711 del 2017 R.G.,
-- in accoglimento del primo e del secondo motivo di ricorso,
assorbito il terzo e rigettato il quarto, cassa la sentenza impugnata,
con rinvio alla Corte di giustizia tributaria di secondo grado della
Campania, in diversa composizione, per nuovo esame e per le
spese;
- quanto al ricorso di cui alla causa n. 30590 del 2019 R.G.,
-- in accoglimento del secondo motivo di ricorso, rigettato il
primo ed assorbito il terzo, cassa la sentenza impugnata con rinvio
alla Corte di giustizia tributaria di secondo grado della Campania,
per nuovo esame e per le spese.
Così deciso a Roma, lì 10 settembre 2025.
Il Consigliere relatore
Andrea Antonio Salemme
Il Presidente
Lucio Napolitano
22 di 22