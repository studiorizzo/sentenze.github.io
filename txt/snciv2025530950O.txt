======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 6852/2022 R.G. proposto da:
FACHINI GEARS SPA (c.f. 06408720156), rappresentata e difesa
dagli avvocati ELVEZIO SANTARELLI (SNTLVZ69A30H501E) e
GIANNALBERTO MAZZEI (MZZGNL72B27L845G)
-ricorrente-
contro
AGENZIA DELLE ENTRATE (c.f. 06363391001), in persona del
Direttore pro tempore, rappresentata e difesa dall’Avvocatura
Generale dello Stato
-controricorrente-
avverso la sentenza della Commissione Tributaria Regionale della
Lombardia n. 2994/2021, depositata il 30/07/2021
udita la relazione svolta nella camera di consiglio del 04/11/2025 dal
Consigliere Gianluca Bordon
Rilevato che:

--- Pagina 2 ---

1. con la sentenza impugnata la CTR della Lombardia, in riforma
della decisione di primo grado, ha rigettato il ricorso di Facchini
Gears Spa. La società aveva acquisito nel 2011 un impianto
fotovoltaico per il quale aveva chiesto l’accesso alla tariffa
incentivante disciplinata dal d.m. 5 maggio 2011 (IV conto energia).
L’investimento rientrava anche nell’ambito dell’agevolazione fiscale
di cui all’art. 6 legge n. 388 del 2000 (cd “Tremonti Ambiente”)
commisurata all’acquisizione d’immobilizzazioni materiali necessarie
per prevenire, ridurre o riparare danni all’ambiente. In un primo
tempo, la contribuente aveva ritenuto, a seguito dell’incertezza
normativa,  di poter cumulare la tariffa incentivante prevista dal
conto energia con la detassazione ambientale. In seguito, in data
23/12/2016, aveva ripresentato le dichiarazioni dei redditi
integrative (da Unico 2012 a Unico 2016) al fine di recuperare il
beneficio fiscale. Per l’anno d’imposta 2015 l’Ufficio aveva
provveduto a recuperare il credito d’imposta esposto nella
dichiarazione 2016, notificando una cartella di pagamento;
2. la CTR ha ritenuto di non dichiarare l’estinzione del giudizio
ai sensi dell’art. 36, comma 4, d.l. n. 124 del 2019 e che l’Ufficio
avesse correttamente proceduto alla liquidazione automatizzata
della dichiarazione, disconoscendo il credito collegato alla
detassazione dei redditi “a cascata” mediante dichiarazioni
integrative, a partire dall’anno 2011;
3. contro la sentenza Facchini Gears Spa ha proposto ricorso
affidato a quattro motivi mentre l’Agenzia delle entrate ha depositato
controricorso;
4. dopo che la causa è stata avviata alla trattazione in camera di
consiglio, ai sensi dell’art. 380-bis.1 c.p.c.,  la difesa erariale ha
chiesto l’estinzione del giudizio per cessazione della materia del
contendere con compensazione delle spese perché l’Agenzia delle
entrate le ha rappresentato di aver provveduto, “… per motivazioni
connesse ad una definizione ex art. 36 D.L. 124/2019 (pagamento
2 di 4

--- Pagina 3 ---

dell’imposta connessa alla variazione in diminuzione inserita con
riferimento al 2011), ad annullare in autotutela l’atto impugnato,
provvedendo allo sgravio della partita di ruolo”;
considerato che: 1. nel porre fine a un quadro d’incertezze, l’art. 36 d.l. n. 124 del
2019 conv., con mod., dalla legge n. 157 del 2019 ha disposto il
divieto di cumulo degli incentivi alla produzione di energia elettrica
da impianti fotovoltaici di cui al III, IV e V Conto energia con la
detassazione per investimenti ambientali prevista dall'articolo 6,
commi da 13 a 19, legge n. 388 del 2000, riconoscendo ai produttori
incorsi nel divieto la facoltà di continuare a godere delle più
vantaggiose tariffe incentivanti. L’art. 36 stabilisce: a) «Il
mantenimento del diritto a beneficiare delle tariffe incentivanti
riconosciute dal Gestore dei Servizi Energetici alla produzione di
energia elettrica è subordinato al pagamento di una somma
determinata applicando alla variazione in diminuzione effettuata in
dichiarazione relativa alla detassazione per investimenti ambientali
l'aliquota d'imposta pro tempore vigente» (comma 2); b) «I soggetti
che intendono avvalersi della definizione di cui al comma 2 devono
presentare apposita comunicazione all'Agenzia delle entrate”
(comma 3); c) nella comunicazione “il contribuente indica
l'eventuale pendenza di giudizi aventi ad oggetto il recupero delle
agevolazioni non spettanti in virtù del divieto di cumulo di cui al
comma 1 e assume l'impegno a rinunciare agli stessi giudizi […]
L'estinzione del giudizio è subordinata all'effettivo perfezionamento
della definizione e alla produzione, nello stesso giudizio, della
documentazione attestante i pagamenti effettuati». Le condizioni per
l’estinzione sono costituite dalla presentazione della comunicazione
di cui al comma 3 e il pagamento degli importi dovuti nel termine
stabilito dalla legge;
2. non occorre procedere all’esame nel merito dei motivi di ricorso
perché dalla comunicazione 28 ottobre 2025 della difesa erariale
3 di 4

--- Pagina 4 ---

risulta che l’Agenzia delle entrate abbia confermato che la procedura
di definizione agevolata della Facchini Gears Spa – su cui la parte
ricorrente si era soffermata con il primo motivo di ricorso - si è
regolarmente conclusa;
3. le spese dell’intero giudizio vengono compensate. Trova
applicazione l’art. 46, comma 3, d.lgs. n. 546 del 1992, secondo cui
nei casi di definizione delle pendenze tributarie previste dalla legge
le spese del giudizio restano a carico della parte che le ha anticipate.
Occorre poi considerare che la parte resistente ha tenuto un
comportamento processuale conforme al principio di lealtà, ai sensi
dell'art. 88 c.p.c. dando atto nel giudizio di legittimità con la
comunicazione già richiamata della definizione della procedura e del
conseguente annullamento della cartella di pagamento;
4. non ricorrono i presupposti, ai sensi dell’articolo 13 comma 1-
quater del d.P.R. n. 115 del 2002, per il versamento, da parte del
ricorrente, dell’ulteriore importo a titolo di contributo unificato pari a
quello previsto per il ricorso a norma del comma 1bis del citato art.
13, trattandosi di misura la cui natura eccezionale, in quanto
sanzionatoria, impedisce ogni estensione interpretativa oltre i casi
tipici del rigetto, inammissibilità o improcedibilità dell’impugnazione
(Cass. 23175/2015, Cass. 10140/2020 e Cass. 1420/2022);
P.Q.M.
dichiara l’estinzione del giudizio e compensa le spese di lite.
Così deciso in Roma, il 04/11/2025.
Il Presidente
Lucio Napolitano
4 di 4