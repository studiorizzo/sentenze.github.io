======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Irpef, Iva ed Irap, 2003 - Motivazione apparente.
ORDINANZA
sul ricorso iscritto al n. 26115/2019 R.G. proposto da:
RUSSO ANNA MARIA, rappresentata e difesa dall’avv. Alessandro
Riccioni e dall’avv. Alessandra Montanaro, in forza di procura in calce
al ricorso, elettivamente domiciliata in Roma alla via Properzio n. 5;
- ricorrente –
contro
AGENZIA DELLE ENTRATE, in persona del Direttore pro tempore,
domiciliata in Roma alla via dei Portoghesi n. 12, presso l’Avvocatura
generale dello Stato che la rappresenta e difende;
– controricorrente–
avverso la sentenza n. 213/2019 resa dalla Commissione tributaria
regionale di Bari, sezione staccata di Taranto, depositata in data
29/01/2019, non notificata;
udita la relazione della causa svolta nella camera di consiglio del 7
novembre 2025 dal consigliere Federico Lume.

--- Pagina 2 ---

FATTI DI CAUSA
1. Anna Maria Russo impugnava con esito positivo, davanti alla
Commissione tributaria provinciale di Taranto, un avviso di
accertamento relativo all’anno di imposta 2003 con cui erano
recuperati maggiori Irpef, Irap e Iva.
2. La Commissione tributaria regionale della Puglia, sezione
staccata di Taranto, accoglieva l’appello erariale.
3. Contro tale decisione la parte contribuente ha proposto ricorso
per cassazione affidato a due motivi, cui l’Agenzia delle entrate ha
resistito con controricorso.
Il ricorso è stato fissato ex art. 380-bis.1 c.p.c. per l’adunanza
camerale del 7 novembre 2025.
RAGIONI DELLA DECISIONE
1. Con il primo motivo di impugnazione, proposto in relazione
all’art. 360, primo comma, n. 4 c.p.c., si deduce la violazione dell’art.
111, sesto comma, Cost., degli artt. 132 c.p.c., 36 e 61 d.lgs. n. 546
del 1992 nonché dell’art. 118 disp. att. c.p.c. prospettando una
motivazione apparente e la conseguente nullità della sentenza.
Con il secondo motivo di impugnazione, proposto in relazione
all’art. 360, primo comma, n. 3 e n. 5 c.p.c., si deduce la violazione
dell’art. 112 c.p.c. per omessa pronuncia sulla richiesta di riconoscere
i costi vertendosi in tema di accertamento induttivo puro.
2. Il primo motivo è fondato con assorbimento del secondo.
La mancanza della motivazione, rilevante ai sensi dell’art. 132 n.
4, c.p.c. (e nel caso di specie dell’art. 36, secondo comma, n. 4, d.lgs.
546/1992) e riconducibile all’ipotesi di nullità della sentenza ai sensi
dell’art. 360, primo comma, n. 4, c.p.c. si configura quando la
motivazione manchi del tutto - nel senso che alla premessa
dell'oggetto del decidere risultante dallo svolgimento del processo
segue l'enunciazione della decisione senza alcuna argomentazione -
2

--- Pagina 3 ---

ovvero... essa formalmente esista come parte del documento, ma le
sue argomentazioni siano svolte in modo talmente contraddittorio da
non permettere di individuarla, cioè di riconoscerla come giustificazione
del decisum. Tale anomalia si esaurisce nella "mancanza assoluta di
motivi sotto l'aspetto materiale e grafico", nella "motivazione
apparente", nel "contrasto irriducibile tra affermazioni inconciliabili" e
nella "motivazione perplessa ed obiettivamente incomprensibile",
esclusa qualunque rilevanza del semplice difetto di "sufficienza" della
motivazione, sempre che il vizio emerga immediatamente e
direttamente dal testo della sentenza impugnata (Cass. Sez. U. n.
8053/2014; successivamente tra le tante Cass. n. 22598/2018; Cass.
n. 6626/2022).
In particolare si è in presenza di una motivazione apparente
allorché la motivazione, pur essendo graficamente (e, quindi,
materialmente) esistente, come parte del documento in cui consiste il
provvedimento giudiziale, non rende tuttavia percepibili le ragioni della
decisione, perché consiste di argomentazioni obiettivamente inidonee
a far conoscere l'iter logico seguito per la formazione del
convincimento, di talché essa non consente alcun effettivo controllo
sull'esattezza e sulla logicità del ragionamento del giudice non
potendosi lasciare all'interprete il compito di integrarla con le più varie,
ipotetiche congetture.
2.1. Premesso che la sentenza non pare recare alcun riferimento al
contenuto e alla natura dell’avviso di accertamento e che lo
svolgimento del processo si articola nell’elenco degli atti e documenti
depositati e delle date di deposito ma senza alcuna illustrazione del
loro contenuto, né viene riportato anche solo per sintesi il contenuto
della sentenza di primo grado, la CTR ha accertato il vizio di
motivazione di quest’ultima, che avrebbe apoditticamente sposato le
tesi della contribuente; di poi, la motivazione si risolve in una serie di
3

--- Pagina 4 ---

affermazioni astratte e in un mero richiamo dell’atto impositivo, che
non lasciano intendere né l’oggetto del giudizio né il ragionamento
posto a base della decisione nè come siano state vagliate le tesi
difensive del contribuente.
Occorre appena evidenziare che il giudice non può, quando esamina
le argomentazioni delle parti o i fatti di prova, limitarsi ad enunciare il
giudizio nel quale consiste la loro valutazione, perché questo è il solo
contenuto «statico» della complessa dichiarazione motivazionale, ma
deve impegnarsi, tanto più in una fattispecie complessa, anche nella
descrizione del processo cognitivo attraverso il quale è passato dalla
sua situazione di iniziale ignoranza dei fatti alla situazione finale
costituita dal giudizio, che rappresenta il necessario contenuto
«dinamico» della dichiarazione stessa (Cass. n. 32980/2018; Cass. n.
15964/2016; Cass. n. 1236/2016).
Proprio la necessità di esporre le ragioni del giudizio di prevalenza
di una tesi sull’altra esclude che, sul punto, la motivazione possa essere
integrata dagli ampi riferimenti, contenuti negli atti difensivi della
controricorrente, agli atti di parte e ai documenti prodotti in causa, che
però non possono essere utilizzati al fine di riempire di contenuto le
generiche affermazioni della CTR e la cui indicazione evidenzia ancor di
più il vizio denunciato.
3. Concludendo, va accolto il primo motivo, con assorbimento del
secondo.
La sentenza va pertanto cassata e la causa va rinviata alla Corte di
giustizia tributaria di secondo grado della Puglia, sezione staccata di
Taranto, in diversa composizione, cui è demandato di provvedere sulle
spese del giudizio di legittimità.
P.Q.M.
accoglie il primo motivo del ricorso, assorbito il secondo;
4

--- Pagina 5 ---

cassa la sentenza impugnata e rinvia la causa alla Corte di giustizia
tributaria di secondo grado della Puglia, sezione staccata di Taranto, in
diversa composizione, cui demanda di provvedere sulle spese del
giudizio di legittimità.
Così deciso in Roma, il 7 novembre 2025.
Il Presidente
Paolo Di Marzio
5