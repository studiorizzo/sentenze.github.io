======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 10733/2017 R.G. proposto da:
LA FARMACIA DELLA GALLERIA SAS, elettivamente domiciliata  in
ROMA VIA VITTORIO VENETO N 146, presso lo,  STUDIO LEGALE E
TRIBUTARIO APOLLONI & PARTNERS, rappresentata e difesa
dall'avvocato MOCCI MAURO (MCCMRA53R12C773E);
-ricorrente-
contro
AGENZIA DELL'ENTRATE DIREZIONE PROVINCIALE DI PERUGIA,
elettivamente domiciliato in ROMA VIA DEI PORTOGHESI 12,
presso l'AVVOCATURA GENERALE DELLO STATO
(ADS80224030587) che lo rappresenta e difende;
-controricorrente-
avverso SENTENZA di COMMISSIONE TRIBUTARIA REGIONALE
DELL’UMBRIA n. 507/2016 depositata il 25/10/2016.
Udita la relazione svolta nella camera di consiglio del 25/09/2025
dal Consigliere SALVATORE LEUZZI.
FATTI DI CAUSA
Con avviso di accertamento notificato nel 2014, l’Agenzia delle
Entrate contestava alla contribuente, titolare di una farmacia,
maggiori imposte dovute per l’anno d’imposta 2010, sulla base di

--- Pagina 2 ---

distinti rilievi, tra i quali la ricostruzione induttiva di ricavi superiori
a quelli dichiarati. L’atto impositivo veniva impugnato dinanzi alla
Commissione tributaria provinciale di Perugia, deducendosi, in via
preliminare, la nullità dell’atto per omessa sottoscrizione da parte
di soggetto legittimato, nonché, nel merito, l’infondatezza della
pretesa impositiva.
La Commissione provinciale accoglieva parzialmente il ricorso,
annullando l’accertamento limitatamente al rilievo n. 4, relativo alla
ricostruzione induttiva dei ricavi, e rigettando le ulteriori doglianze
concernenti gli interessi attivi e i costi ritenuti indebitamente
dedotti.
Avverso tale decisione proponevano appello sia l’Agenzia delle
Entrate, per la parte a essa sfavorevole, sia la contribuente. La
Commissione tributaria regionale dell’Umbria, previa riunione degli
appelli, li respingeva entrambi.
La contribuente ha proposto ricorso per cassazione, affidandosi a
un unico motivo, e ha depositato memoria. L’Agenzia delle Entrate
ha resistito con controricorso.
RAGIONI DELLA DECISIONE
Con l’unico motivo di ricorso, dedotto ai sensi dell’art. 360, comma
1, n. 3, c.p.c., lamenta l’assenza di sottoscrizione dell’avviso di
accertamento da parte di un funzionario appartenente alla carriera
direttiva, ovvero munito di valida delega, non allegata all’atto. La
contribuente richiama, a sostegno della censura, la sentenza della
Corte costituzionale n. 37 del 17 marzo 2015, che ha dichiarato
l’illegittimità costituzionale dell’art. 8, comma 24, del d.l. n. 16 del
2012, convertito con modificazioni dalla l. n. 44 del 2012, nella
parte in cui sanava retroattivamente gli atti privi di sottoscrizione
da parte di soggetto legittimato. A supporto della censura la
contribuente invoca, inoltre, plurime pronunce della Corte di
Cassazione dalle quali si evincerebbe l’imprescindibilità della
2 di 5

--- Pagina 3 ---

sottoscrizione di un funzionario delegato dal dirigente dell’ufficio e
la conseguente nullità dell’atto impositivo de quo.
Il motivo unico non coglie nel segno e va disatteso.
La Commissione Tributaria Regionale ha respinto il motivo di
impugnazione sollevato dalla contribuente in sede d’appello,
ritenendolo non fondato. In particolare, ha rilevato che non è stata
fornita dal contribuente prova in ordine alla sottoscrizione dell’atto
da parte di funzionario investito dall’ordinanza n. 5451 del 18
novembre 2011, che aveva sanzionato nomine illegittime di
dirigenti. La CTR ha evidenziato la preesistenza di delega affidata al
funzionario che ha sottoscritto l’atto, corroborandone la validità in
quanto proveniente da un soggetto titolato a rappresentare
l’Ufficio.
A fronte di questo duplice accertamento, la doglianza di parte
ricorrente cozza con il principio affermato da questa Corte, alla cui
stregua “L'avviso di accertamento, ai sensi dell'art. 42, primo
comma, del d.P.R. n. 600 del 1973, dev'essere sottoscritto dal capo
dell'ufficio, indipendentemente dalla qualifica dirigenziale
eventualmente ricoperta, o da altro impiegato della carriera
direttiva da lui delegato nell'esercizio dei poteri organizzativi”
(Cass. n. 18515 del 2010). In seguito, questa Corte ha
significativamente ribadito che “In tema di accertamento tributario,
ai sensi dell'art. 42, commi 1 e 3, del d.P.R. n. 600 del 1973, gli
avvisi di accertamento in rettifica e gli accertamenti d'ufficio
devono essere sottoscritti a pena di nullità dal capo dell'ufficio o da
altro funzionario delegato di carriera direttiva e, cioè, da un
funzionario di area terza di cui al contratto del comparto agenzie
fiscali per il quadriennio 2002-2005, di cui non è richiesta la
qualifica dirigenziale, con la conseguenza che nessun effetto sulla
validità di tali atti può conseguire dalla declaratoria
d'incostituzionalità dell'art. 8, comma 24, del d.l. n. 16 del 2012,
convertito nella l. n. 44 del 2012. (Principio affermato ai sensi
3 di 5

--- Pagina 4 ---

dell'art. 363, comma 3, c.p.c.) (Cass. n. 22810 del 2015; Cass. n.
5177 del 2020).
La memoria difensiva depositata dalla contribuente non amplia il
perimetro della censura, limitandosi a indugiare su dettagli già
evocati nel ricorso, quali i nominativi dei direttori provinciali e la
cronologia degli incarichi. Tali precisazioni, tuttavia, non modificano
la sostanza della questione, che resta ancorata all’asserita
inesistenza della delega.
Questi elementi non incidono sul thema decidendum della Corte di
Cassazione, il cui sindacato è circoscritto alla corretta applicazione
del diritto, senza possibilità di rivalutare il fatto o compiere
accertamenti istruttori.
Sul punto, la Commissione Tributaria Regionale ha già svolto un
accertamento fattuale, rilevando che l’onere probatorio gravava
sulla parte che intendeva coltivare l’eccezione e che esso non era
stato assolto. Ha inoltre affermato che la preesistenza di delega
affidata al funzionario sottoscrittore priva di fondamento l’ulteriore
profilo di nullità riproposto anche in appello.
Tali accertamenti di fatto, insindacabili in sede di legittimità salvo
vizio motivazionale ex art. 360, n. 5, c.p.c. – che nel caso in esame
non è stato neppure prospettato – rendono irrilevante ogni
ulteriore dettaglio introdotto in memoria.
Ogni rilievo aggiuntivo contenuto nella memoria non può incidere
sulla decisione in sede di legittimità, essendo privo di rilevanza ai
fini dell’applicazione del diritto.
Il ricorso va, in definitiva, rigettato.
Le spese sono regolate dalla soccombenza.
P.Q.M.
La Corte rigetta il ricorso e condanna il ricorrente alla rifusione
delle spese di lite in favore dell’Agenzia delle entrate, liquidate in
euro 2.400,00 per compensi, oltre spese prenotate a debito.
4 di 5

--- Pagina 5 ---

Si dà atto del fatto che, ai sensi del d.P.R. n. 115 del 2002, art. 13,
comma 1-quater, sussistono i presupposti per il versamento
dell'ulteriore importo a titolo di contributo unificato pari a quello
per il ricorso, a norma dello stesso articolo 13, comma 1-bis, se
dovuto.
Così deciso in Roma, il 25/09/2025.
Il Presidente
GIOVANNI LA ROCCA
5 di 5