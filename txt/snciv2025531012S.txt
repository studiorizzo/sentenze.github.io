======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

SENTENZA
sul ricorso iscritto al n. 12661/2024 R.G. proposto da:
EUROP ASSISTANCE ITALIA S.P.A., in persona del legale
rappresentante pro tempore, rappresentata e difesa dall’avv.
Lorenzo Trinchera, elettivamente domiciliata presso il suo studio in
Roma, piazza Adriana n. 15;
-ricorrente-
contro
AGENZIA DELLE ENTRATE, in persona del direttore pro tempore,
rappresentato e difeso dall'Avvocatura generale dello Stato,
domiciliato in Roma Via dei Portoghesi 12;
-controricorrente-

--- Pagina 2 ---

per la cassazione della sentenza della Corte di giustizia tributaria di
secondo grado della Lombardia n. 3454/2023, depositata il 21
novembre 2023.
Udita la relazione svolta nella pubblica udienza dell’11 febbraio 2025
dal Consigliere Gianluca Grasso.
Udito il Pubblico Ministero in persona del Sostituto Procuratore
Generale Mauro Vitiello, che ha concluso per il rigetto del ricorso.
Uditi l’avv. Lorenzo Trinchera e l’avv. Raffaella Ferrando.
FATTI DI CAUSA
1. – L’Ufficio grandi contribuenti dell’Agenzia delle entrate -
Direzione regionale della Lombardia notificava alla Europ Assistance
Italia S.p.A. - impresa assicurativa autorizzata all’esercizio del ramo
assistenza (ramo 18), nonché all’esercizio dell’attività di
riassicurazione e dotata di una centrale operativa dedicata alla
gestione dei sinistri –  l’avviso di accertamento TMB036U00774-2019
relativo all’anno d’imposta 2014, con il quale contestava il
trattamento IVA cui la società aveva assoggettato i corrispettivi
percepiti da altre compagnie di assicurazione per la gestione dei
sinistri. Gli importi comprendevano sia le remunerazioni dell’attività
di gestione dei sinistri svolta dalla centrale operativa della società
verificata in favore di compagnie assicurative, con le quali aveva
stipulato apposite convenzioni di servizi, in concomitanza di contratti
di riassicurazione (cc.dd. costi diretti interni), sia il recupero dei costi
sostenuti per acquisire da terzi i servizi necessari alle prestazioni di
assistenza, quali, ad esempio, il traino o la riparazione dei veicoli
(cc.dd. costi diretti esterni).
In particolare, l’Ufficio riteneva che la società avrebbe dovuto
fatturare in regime di imponibilità i cc.dd. costi diretti interni,
laddove, quanto a quelli cc.dd. diretti esterni, appurava che erano
riaddebitati in regime di imponibilità; il che confermava la legittimità
e la correttezza dell’inquadramento IVA delle operazioni in questione
oggetto di controllo. Alla luce di quanto sopra, l’Amministrazione
2 di 26

--- Pagina 3 ---

determinava i corrispettivi fatturati dalla società in regime di
esenzione IVA (con applicazione dell’aliquota al 22%), così
rettificando, ai sensi dell’art. 54, comma 4, del d.P.R. 26 ottobre
1972, n. 633, la dichiarazione per la parte IVA e accertando una
maggiore imposta dovuta pari ad euro 1.727.981,00. L’Ufficio,
ritenuto che ricorresse nella specie un’ipotesi di legittimo
affidamento ai sensi dell’art. 10, comma 2, dello Statuto dei diritti
del contribuente, non applicava le sanzioni e gli interessi di mora.
Avverso l’atto impositivo la contribuente proponeva ricorso.
L’Ufficio si costituiva in giudizio.
Con sentenza n. 1807/17/2022, la Commissione tributaria
provinciale di Milano rigettava il ricorso.
2. – Avverso tale pronuncia proponeva appello la contribuente.
Nel contraddittorio con l’Ufficio, la Corte di giustizia tributaria di
secondo grado della Lombardia, con sentenza n. 3554/09/2023, ha
respinto l’appello. A fondamento della decisione il giudice d’appello
ha ritenuto che l’attività della centrale operativa, benché disciplinata
all’interno di un rapporto definito di riassicurazione, configurasse una
prestazione di servizi sinallagmatica autonoma e distinta dai rapporti
assicurativi, posto che le prestazioni in questione hanno la medesima
natura sia che le renda un terzo estraneo al contratto di
riassicurazione, sia che le renda la parte di questo contratto.
3. – La società contribuente ha proposto ricorso per cassazione
affidato a otto motivi.
L’Agenzia delle entrate si è costituita con controricorso.
La ricorrente ha depositato una memoria illustrativa.
RAGIONI DELLA DECISIONE
1. –  Con il primo motivo si deduce l’illegittimità della sentenza
impugnata per violazione e/o falsa applicazione dell’art. 10 del d.P.R.
26 ottobre 1972, n. 633, dell’art. 135, paragrafo 1, lettera a), della
direttiva 2006/112/CE del 28 novembre 2006, degli artt. 1, comma
1 lett. c) e d), 2 comma 3, 175 commi 1 e 2, 30 comma 3, del codice
3 di 26

--- Pagina 4 ---

delle assicurazioni private, nonché della normativa secondaria di cui
ai regolamenti ISVAP n. 12 del 9 gennaio 2008 e n. 10 del 2 gennaio
2008 (art. 360, comma 1, n. 3, c.p.c.). La sentenza di secondo grado
meriterebbe di essere cassata, perché il giudice, disconoscendo la
natura assicurativa delle prestazioni erogate da Europ Assistance
Italia S.p.A., avrebbe fatto malgoverno delle norme applicabili nel
caso di specie, nonché dei principi affermati in materia dalla
giurisprudenza della Corte di cassazione e di quella della CGUE.
1.1. –  Il motivo è fondato nei limiti di seguito indicati.
Va innanzitutto inquadrata la fattispecie oggetto del giudizio, da
ricondursi all'ipotesi del contratto di riassicurazione.
In giurisprudenza si è affermato che assicurazione,
riassicurazione e retrocessione - il contratto non disciplinato dal
legislatore con il quale il riassicuratore si copre, a sua volta, in tutto
o in parte, nei confronti di un altro soggetto, del rischio assunto con
la riassicurazione - sono successivi aspetti di un unico fenomeno,
quello assicurativo, sicché per individuare l'oggetto del contratto
intercorso fra le parti occorre riportarsi ai principi che regolano il
contratto di assicurazione (Cass., Sez. Un., n. 799/1967).
Nel codice civile, il legislatore non ha dato una definizione del
contratto di riassicurazione, limitandosi alla disciplina di alcuni
aspetti del rapporto. Dall'esame delle norme di cui agli artt. 1928 ss.
c.c., emerge che la riassicurazione è il contratto con cui un
assicuratore si obbliga nei confronti di altri assicuratori a coprire
parzialmente o integralmente un rischio già assunto da questo.
L’oggetto del contratto può consistere in singoli rischi o in una serie
di rapporti assicurativi (c.d. riassicurazione per contratti generali o
trattati, sorta di contratti quadro di riassicurazione); i rapporti di
assicurazione emergono con la c.d. dichiarazione di alimento, con la
quale il primo assicuratore comunica al riassicuratore la conclusione
dei contratti di assicurazione rientranti nell’ambito del trattato.
4 di 26

--- Pagina 5 ---

La riassicurazione consiste, quindi, in un’assicurazione con la
quale l’assicuratore si assicura a sua volta presso un altro
assicuratore contro il rischio (o una serie di rischi) assunto con la
prima assicurazione, di modo che oggetto del contratto di
riassicurazione sarà lo stesso rischio che è oggetto del contratto di
assicurazione concluso dall’assicuratore-riassicurato (Cass., Sez.
Un., n. 799/1967; Cass. n. 9481/1993). Significativamente la
dottrina evoca al riguardo la figura del subcontratto, mediante il
quale una parte del contratto base reimpiega la propria posizione
contrattuale per stipulare con un terzo un contratto dello stesso tipo
di quello base, avente in tutto o in parte il medesimo oggetto (cfr.
Cass. n. 15645/2017 a proposito del contratto di subagenzia
assicurativa). Il subcontratto riproduce la medesima operazione
economica del contratto base, ma la parte assume col terzo il ruolo
inverso a quello rivestito nel contratto base; con specifico riguardo
alla riassicurazione, dunque, l’assicuratore assume la posizione di
assicurato nei confronti del riassicuratore e la comunione d’interessi
a che non si verifichi il sinistro è alimentata dalla conservazione in
capo al primo assicuratore di una parte del rischio originariamente
assunto. Coerentemente l'art. 1929 c.c. stabilisce il principio
dell'indipendenza del rapporto di riassicurazione rispetto ai singoli
contratti di assicurazione cui si riferisce, nel senso che non crea
alcuna relazione giuridica diretta tra gli assicurati originari e il
riassicuratore.
La disciplina del codice civile deve essere integrata da quella
contenuta nel Codice delle assicurazioni private, d.lgs. 7 settembre
2005, n. 209 (principalmente i Titolo V, Accesso all'attività di
riassicurazione, e Titolo VI, Esercizio dell'attività di riassicurazione),
che prevedeva, nel testo originario, una definizione del contratto
(art. 57, “l’attività di riassicurazione consiste nell’accettazione di
rischi ceduti da un’impresa di assicurazione o da un’altra impresa di
riassicurazione ed è riservata alle imprese di riassicurazione”).
5 di 26

--- Pagina 6 ---

Il Codice delle assicurazioni non ha peraltro inciso sulla struttura
nella fattispecie negoziale, mirando a disciplinare l'accesso e
l'esercizio di tale attività da parte delle imprese private.
V’è del resto riscontro di tale nozione in quella fornita dalla Corte
di giustizia dell’Unione europea, secondo la quale mediante
un’operazione di riassicurazione “un assicuratore conclude un
contratto con cui assume l’obbligo di prendersi carico, verso il
pagamento di un premio ed entro i limiti fissati da tale contratto, dei
debiti risultanti, per un altro assicuratore, dagli impegni assunti da
quest’ultimo nell’ambito dei contratti di assicurazione che lo stesso
ha stipulato con i propri assicurati” (Corte giust., 22 ottobre 2009,
Swiss Re, causa C-242/08, punto 38).
Dalla riassicurazione va distinta la coassicurazione, operazione
idonea a modulare gli effetti dell'assicurazione, in virtù della quale si
generano separati rapporti assicurativi, di modo che ciascun
assicuratore è titolare delle sole posizioni soggettive sostanziali e
processuali relative al proprio rapporto con l'assicurato (Cass. n.
9961/2017; Cass. n. 11442/2018).
Nel rapporto di riassicurazione, l'assicurato resta invece
estraneo alle intese tra le imprese assicuratrici, assumendo
l’assicuratore originario la qualità di assicurato per la quota di rischio
ceduta e il riassicuratore l’obbligo di coprire i rischi corrispondenti.
Contrariamente a quanto affermato in controricorso, dunque, il
rapporto contrattuale tra il prestatore del servizio di assicurazione e
il soggetto assicurato esiste, con la particolarità che il primo è il
riassicuratore e il secondo è l’assicuratore originario.
La giurisprudenza unionale ha rimarcato altresì che è “pacifico
che il termine «operazioni d'assicurazione» ex art. 13, sub B, lett. a)
- della sesta direttiva - comprende in ogni caso il caso in cui
l'operazione considerata è effettuata dallo stesso assicuratore che si
è obbligato a coprire il rischio assicurato” e ha specificato che “Il
termine «assicurazione» menzionato in detta disposizione
6 di 26

--- Pagina 7 ---

comprende anche le categorie di attività di assistenza enunciate
nell'allegato della prima direttiva del Consiglio 24 luglio 1973,
73/239/CEE, recante coordinamento delle disposizioni legislative,
regolamentari ed amministrative in materia di accesso e di esercizio
dell'assicurazione diretta diversa dall'assicurazione sulla vita, nella
versione modificata dalla direttiva del Consiglio 10 dicembre 1984,
84/641/CEE” ossia “A. Classificazione dei rischi per ramo (...)
18. Assistenza. Assistenza alle persone in difficoltà nel corso di
spostamenti o di assenza dal domicilio o dal luogo di residenza”
(Corte giust., 25 febbraio 1999, Card Protection Plan Ltd (CPP), 25
febbraio 1999, causa C-349/96, punto 19 e principio di diritto).
Sempre la giurisprudenza unionale ha descritto l’attività di
assistenza, la quale, ha stabilito, consiste nell’impegnarsi, previo
pagamento di un premio, a mettere ad immediata disposizione un
aiuto a profitto del beneficiario del contratto di assistenza, quando
questi si trovi in difficoltà in seguito al verificarsi di un avvenimento
fortuito. Siffatto aiuto può consistere, tra l’altro, in prestazioni in
natura fornite, all’occorrenza, mediante utilizzazione del personale o
delle attrezzature proprie del prestatore. Ha aggiunto la Corte che
siffatta assistenza può in particolare, in caso di guasto meccanico o
di incidente subiti da un veicolo stradale, assumere la forma di
soccorso stradale in loco, o ancora di trasporto del veicolo fino
all’officina più vicina (Corte giust., 7 dicembre 2006, Commissione
c. Grecia, causa C-13/06).
Orbene, nel caso di specie, l'attività svolta dalla Europ
Assistance Italia S.p.A. rientra giustappunto nell'ambito del “ramo
assistenza” (ramo 18).
Il “ramo assistenza” è il ramo 18 di cui all’articolo 2, comma 3,
d.lgs. n. 209 del 2005, nell’ambito del quale sono classificate le
assicurazioni consistenti nell’offrire un aiuto immediato entro i limiti
convenuti nel contratto, nel caso in cui l’assicurato si trovi in una
situazione di difficoltà a seguito del verificarsi di un evento fortuito.
7 di 26

--- Pagina 8 ---

L’art. 175, d.lgs. n. 209 del 2005, assicurazione di assistenza,
prevede che “1. L'assicurazione di assistenza è il contratto con il
quale l'impresa di assicurazione, verso il pagamento di un premio, si
impegna a fornire all'assicurato una prestazione di immediato aiuto
entro i limiti convenuti nel contratto, nel caso in cui l'assicurato
stesso si trovi in una situazione di difficoltà al seguito del verificarsi
di un evento fortuito.  2. L'aiuto può essere in denaro o in natura. Le
prestazioni in natura possono essere fornite anche utilizzando
personale e attrezzature di terzi”.
Tale attività di assistenza può dunque consistere nel soccorso
stradale, nella riparazione del mezzo sul posto, nella fornitura di
un’auto sostitutiva, nell’invio di un traino, nell’assistenza sanitaria
durante un viaggio.
Le condizioni di esercizio relative alle imprese che svolgono
l'attività di assistenza sono disciplinate nel regolamento n. 10 del 2
gennaio 2008 dell’Istituto per la Vigilanza sulle Assicurazioni Private
e di interesse collettivo (ISVAP, oggi Istituto per la vigilanza sulle
assicurazioni, IVASS). Il regolamento disciplina, per le imprese
italiane e per quelle di Stati terzi, le procedure di accesso all’esercizio
dell’attività assicurativa nel territorio della Repubblica e di
estensione dell’attività all’esercizio di nuovi rami o rischi. Il
regolamento, inoltre, definisce le procedure cui sono tenute ad
attenersi le imprese con sede legale nel territorio della Repubblica
per esercitare l’attività assicurativa nei Paesi dello Spazio economico
europeo e negli Stati terzi e individua, infine, le norme applicabili nei
confronti delle imprese con sede legale nella Confederazione
Elvetica.
In particolare, riguardo al “ramo 18”, l’art. 14 (Programma di
attività per l’autorizzazione all’esercizio del ramo 18) stabilisce:
“1. L’impresa che richiede l’autorizzazione all’esercizio del ramo
18 descrive nel programma di attività la struttura organizzativa
nonché le modalità operative che intende adottare per adempiere
8 di 26

--- Pagina 9 ---

agli obblighi derivanti dall’esercizio del ramo, allegando idonea
documentazione. La struttura organizzativa, interna od esterna, cui
è affidata l’attività di gestione dei sinistri che richiedono l’erogazione
di prestazioni in natura è organizzata in modo tale da soddisfare i
requisiti determinati ai sensi dell’articolo 30, comma 3, del decreto
e delle relative disposizioni di attuazione.
2. L’impresa non dotata di attrezzature e di personale propri per
l’erogazione delle prestazioni di assistenza in natura, ai fini del
rilascio dell’autorizzazione, dimostra di poter disporre dei mezzi e
degli operatori di una o più strutture organizzative, in possesso dei
requisiti di cui al comma 1, appartenenti a società terza non
esercente l’attività assicurativa o ad altra impresa di assicurazione.
A tal fine allega all’istanza di autorizzazione: a) nel caso di struttura
di società terza o di altra impresa di assicurazione autorizzata
all’esercizio dell’attività assicurativa nel ramo 18, copia dell’accordo
con il quale è conferito a tale società o impresa, proprietaria della
struttura, l’incarico di provvedere alla gestione dei sinistri del ramo;
b) nel caso di struttura di altra impresa di assicurazione autorizzata
all’esercizio dell’attività assicurativa nel ramo 18 e dell’attività
riassicurativa, bozza del trattato di riassicurazione obbligatoria in
quota stipulato con tale impresa e copia del collegato accordo di
conferimento al riassicuratore dell’incarico di trattazione dei sinistri
del ramo. Il trattato di riassicurazione può prevedere una cessione
massima del 90 per cento dei premi e dei sinistri del ramo.
3. Fermo restando quanto disposto dal Regolamento ISVAP di
attuazione degli articoli 87 e 191, comma 1, lettera c) del decreto in
materia di adeguatezza del sistema dei controlli interni e di gestione
dei rischi delle imprese e dei gruppi assicurativi, l’accordo di cui al
comma 2, lettera a), stipulato con la società non esercente attività
assicurativa prevede l’impegno della stessa a: a) consentire il
controllo da parte dell’ISVAP anche per quanto concerne la sua rete
di collaboratori indipendenti; b) comunicare all’ISVAP l’eventuale
9 di 26

--- Pagina 10 ---

assunzione di nuovi obblighi di prestazione di servizi verso altri
soggetti”.
Il regolamento, dunque, consente non solo di attribuire
all'esterno il servizio di centrale operativa, a un'impresa anche non
assicurativa, ma anche di cedere ad altra impresa di assicurazione
una quota massima del 90% dei premi e dei sinistri del ramo stesso.
Da ciò consegue che nel caso in cui vi sia la riassicurazione del
ramo assistenza, deve ritenersi pacifico, come ha stabilito la Corte
di giustizia dell’Unione europea nella causa C-346/96, cit., che
l'attività che a tale titolo viene svolta dall'impresa di riassicurazione,
in tal modo prendendosi carico dell’impegno assunto dal primo
assicuratore, come stabilito dalla Corte di giustizia dell’Unione
europea nella causa C-242/08, cit., e in tali limiti, è configurabile
come “operazione di assicurazione”.
Si tratta, invero, di quello che si assume essere accaduto nel
caso di specie, allorquando la Europ Assistance Italia S.p.A. stipula
con altre compagnie assicurative – del pari abilitate a esercitare
l’attività assicurativa nel ramo 18, ma non dotate di una propria
struttura organizzativa volta a erogare le prestazioni assicurative di
assistenza – accordi nei quali si prevede che tali ultime compagnie
assicurative cedano alla Europ Assistance Italia S.p.A., sulla base di
un Trattato di riassicurazione, una quota dei premi incassati relativi
alle coperture di assistenza, a fronte dell’assunzione da parte della
Europ Assistance Italia S.p.A. di una corrispondente quota del
rischio. Le compagnie assicurative conferiscono alla Europ
Assistance Italia S.p.A., in base a una Convenzione di servizi
abbinata al Trattato di riassicurazione, l’incarico di fornire
all’assicurato l’aiuto oggetto della copertura assicurativa, sia per la
quota di rischio, assunta direttamente dalla Europ Assistance Italia
S.p.A., sia per la quota residuale rimasta in capo alla cedente.  Si
tratta, in base alla combinazione di Trattato e convenzione, di un
contratto con prestazioni da eseguire a un terzo, che, a differenza
10 di 26

--- Pagina 11 ---

della stipulazione a favore del terzo, non produce effetti immediati
nel patrimonio di costui e non gli attribuisce, dunque, la qualità di
creditore, in armonia con l’art. 1929 c.c., dinanzi richiamato.
In questo contesto va senz’altro riconosciuta, nei suddetti limiti,
l’esenzione dall’imposta sul valore aggiunto alle attività di assistenza
direttamente svolte dalla centrale operativa della società verificata
(cc.dd. costi diretti interni), nel quadro di diritto dell'Unione, di cui
alla Sesta direttiva 77/388/CEE del Consiglio, del 17 maggio 1977,
in materia di armonizzazione delle legislazioni degli Stati membri
relative alle imposte sulla cifra di affari - Sistema comune di imposta
sul valore aggiunto (art. 13, parte B), ora contenuto nella direttiva
2006/112/CE del Consiglio, del 28 novembre 2006, relativa al
sistema comune d’imposta sul valore aggiunto (art. 135, paragrafo
1, lettera a),  secondo cui “fatte salve altre disposizioni comunitarie,
gli Stati membri esonerano, alle condizioni da essi stabilite per
assicurare la corretta e semplice applicazione delle esenzioni
sottoelencate e per prevenire ogni possibile frode, evasione ed
abuso: a) le operazioni di assicurazione e di riassicurazione,
comprese le prestazioni di servizi relative a dette operazioni,
effettuate dai mediatori e dagli intermediari di assicurazione”.
Secondo la giurisprudenza della Corte di giustizia (9 marzo
2023, Generali Seguros, causa C-42/22, punto 28), le esenzioni di
cui all’art. 135, paragrafo 1, della direttiva IVA costituiscono nozioni
autonome del diritto dell’Unione, che mirano a evitare divergenze
nell’applicazione del sistema dell’IVA da uno Stato membro all’altro
(Corte giust., 25 luglio 2018, DPAS, causa C‑5/17, punto 28 e
giurisprudenza ivi citata), che devono pertanto essere interpretate
in modo uniforme nel territorio di tutti gli Stati membri.
Peraltro, i termini con i quali sono state designate le esenzioni
di cui all’art. 135 della direttiva IVA devono essere interpretati
restrittivamente, dato che queste ultime costituiscono deroghe al
principio generale secondo cui l’IVA è riscossa per ogni cessione di
11 di 26

--- Pagina 12 ---

beni e per ogni prestazione di servizi effettuata a titolo oneroso da
un soggetto passivo. Tuttavia, l’interpretazione di tali termini deve
essere conforme agli obiettivi perseguiti da dette esenzioni e
rispettare le prescrizioni derivanti dal principio di neutralità fiscale
inerente al sistema comune di IVA. Pertanto, tale regola di
interpretazione restrittiva non significa che i termini usati per
specificare le citate esenzioni debbano essere interpretati in un modo
che privi tali esenzioni dei loro effetti (Corte giust., 17 gennaio 2013,
Woningstichting Maasdriel, causa C‑543/11, punto 25 e
giurisprudenza ivi citata).
L’obiettivo dell’esenzione riguardante le «operazioni di
assicurazione e di riassicurazione, comprese le prestazioni di servizi
relative a dette operazioni, effettuate dai mediatori e dagli
intermediari di assicurazione» attiene essenzialmente alla difficoltà
di determinare la base imponibile corretta dell’IVA per i premi
assicurativi connessi alla copertura del rischio [Corte giust., 9 marzo
2023, Generali Seguros, causa C-42/22, punto 31; 8 ottobre 2020,
United Biscuits (Pensions Trustees) e United Biscuits Pension
Investments, causa C‑235/19, punto 32].
Dalla giurisprudenza della Corte emerge che, in taluni casi, più
prestazioni formalmente distinte, che potrebbero essere fornite
separatamente e dar così luogo, separatamente, a imposizione o a
esenzione, devono essere considerate come un’unica operazione
quando non sono indipendenti (Corte giust., 9 marzo 2023, Generali
Seguros, causa C-42/22, punto 40). Si tratta di un’operazione unica,
in particolare, quando due o più elementi o atti forniti dal soggetto
passivo sono strettamente connessi a tal punto da formare,
oggettivamente, una sola prestazione economica indissociabile la cui
scomposizione avrebbe carattere artificioso. Ciò accade anche nel
caso in cui una o più prestazioni costituiscano una prestazione
principale, mentre la o le altre prestazioni costituiscono una o più
prestazioni accessorie cui si applica la stessa disciplina tributaria
12 di 26

--- Pagina 13 ---

della prestazione principale (Corte giust., 16 aprile 2015, Wojskowa
Agencja Mieszkaniowa w Warszawie, causa C‑42/14, punto 31 e
giurisprudenza ivi citata).
Questi contenuti si rinvengono nell’operazione di
riassicurazione, secondo la definizione, dinanzi richiamata, fornita
dalla stessa Corte di giustizia (Corte giust., 22 ottobre 2009, Swiss
Re, causa C-242/08, punto 38, cit.).
In ambito nazionale, tale disciplina di esenzione è contenuta
nell’art. 10, comma 1, n. 2) d.P.R. n. 633/1972, secondo cui sono
esenti dall'imposta le operazioni di assicurazione, di riassicurazione
e di vitalizio.
Nessuna interferenza è ravvisabile quanto alla giurisprudenza
della Corte di giustizia in tema di gestione dei sinistri e, in
particolare, con le pronunce 3 marzo 2005, Arthur Andersen, causa
C-472/03 e 17 marzo 2016, Aspiro SA, causa C-40/15, secondo le
quali non possono essere inclusi tra le operazioni di assicurazione i
servizi di liquidazione dei sinistri forniti in nome e per conto di un
assicuratore e svolte da soggetto non assicuratore.
Nella causa Aspiro SA, causa C-40/15, la società Aspiro non si
era impegnata nei confronti dell’assicurato a garantire a quest’ultimo
la copertura di un rischio e non era in alcun modo vincolata
all’assicurato da un rapporto contrattuale. Di conseguenza, benché
il servizio di liquidazione di sinistri di cui al procedimento principale
costituisse una componente essenziale dell’operazione di
assicurazione laddove comprendeva  la determinazione della
responsabilità e dell’importo del danno nonché la decisione di
versare o di rifiutare un indennizzo all’assicurato, la Corte di giustizia
ha escluso che tale servizio, fornito all’assicuratore, potesse
configurare un’operazione di assicurazione, ai sensi dell’articolo 135,
paragrafo 1, lettera a), della direttiva IVA.
Analogamente, nella causa Arthur Andersen, causa C-472/03,
la Corte ha stabilito che servizi resi dalla Andersen Consulting
13 di 26

--- Pagina 14 ---

Management Consultants (trattare domande di assicurazione,
valutare i rischi da assicurare, valutare la necessità di un
accertamento medico, decidere l’accettazione del rischio qualora un
siffatto esame non si renda necessario, procedere all’emissione, alla
gestione e alla cessazione delle polizze assicurative nonché a
modifiche tariffarie e contrattuali, incassare i premi, gestire i sinistri,
fissare e pagare le commissioni degli intermediari di assicurazione e
assicurare il seguito dei contatti con questi ultimi, trattare aspetti
relativi alla riassicurazione e fornire informazioni ai contraenti come
pure agli intermediari di assicurazione nonché ad altri soggetti
interessati come le autorità tributarie), pur contribuendo al
contenuto essenziale delle attività di una impresa di assicurazioni,
non costituissero operazioni di assicurazione ai sensi dell’art. 13,
parte B, lett. a), della sesta direttiva e neppure costituissero
prestazioni caratteristiche di un intermediario di assicurazione, in
mancanza di alcun rapporto contrattuale con i contraenti (punto 22).
Ciò vale anche a differenziare la fattispecie oggetto del giudizio
dai precedenti di questa Corte in merito alla distinta fattispecie del
contratto di coassicurazione. Riguardo alla coassicurazione questa
S.C. ha ritenuto che l'attività oggetto della clausola di delega al
coassicuratore non è esente ai sensi dell'art. 10, comma 1, n. 2, del
d.P.R. n. 633 del 1972, non avendo natura assicurativa, né
accessoria, atteso che la coassicurazione non modifica la ripartizione
pro quota tra i coassicuratori del rischio, né concerne aspetti
essenziali dell'attività d'intermediario o di mediatore di
assicurazione, con particolare riguardo alla ricerca di potenziali
clienti  (Cass. n. 24713/2020; Cass. n. 11442/2018).
Il contratto di riassicurazione ha invece lo stesso oggetto
dell’assicurazione e, nel caso di specie, si verte nell'ambito del “ramo
assistenza” (ramo 18), espressamente disciplinato dal Codice delle
assicurazioni, nel cui novero sono classificate le assicurazioni
consistenti nell’offrire un aiuto immediato entro i limiti convenuti nel
14 di 26

--- Pagina 15 ---

contratto, nel caso in cui l’assicurato si trovi in una situazione di
difficoltà a seguito del verificarsi di un evento fortuito.
A diverse conclusioni si perviene con riguardo ai cc.dd. costi
diretti esterni, concernenti, si è visto, il riaddebito dei costi sostenuti
per la fornitura da parte di soggetti terzi dei servizi di assistenza.
Giustappunto con riguardo all’attività di assistenza, si è visto, la
giurisprudenza unionale (in causa C-13/06, cit.) ha sottolineato che
“Siffatto aiuto può consistere, tra l’altro, in prestazioni in natura
fornite, all’occorrenza, mediante utilizzazione del personale o delle
attrezzature proprie del prestatore”. E lo stesso art. 346 del codice
delle assicurazioni citato in ricorso stabilisce (commi 1 e 3) che
costituisce prestazione assicurativa, se effettuata da un’impresa di
assicurazione, l’attività di cui al comma 1, lett. b) consistente nelle
seguenti prestazioni: “ 1) soccorso sul posto, effettuato utilizzando
in prevalenza personale e mezzi propri;
2) trasporto del veicolo fino all'officina più vicina o più idonea ad
effettuare la riparazione ed eventuale accompagnamento, di regola
con lo stesso mezzo di soccorso, del conducente e dei passeggeri
fino al luogo più vicino, dal quale sia possibile proseguire il viaggio
con altri mezzi”.
Sul piano generale, d’altronde, la giurisprudenza unionale ha
anche di recente ribadito che le operazioni di assicurazione (nonché
di riassicurazione, che ne condividono la sostanza economica: n.d.r.)
implicano per natura l’esistenza di un rapporto contrattuale tra il
prestatore del servizio e il soggetto i cui rischi sono coperti
dall’assicurazione, ossia l’assicurato, che nel nostro caso è il primo
assicuratore (Corte giust., 25 marzo 2021, Q-GmbH, causa C-
907/19, punto 32, che conferma la sentenza del 17 marzo
2016, Aspiro, causa C-40/15, punti 22 e 23). Dunque, è giocoforza
constatare che, in relazione ai cc.dd. costi diretti esterni, le
prestazioni, da cui scaturisce il riaddebito dei costi, sono fornite da
terzi, peraltro contrattualmente legati soltanto al riassicuratore, di
15 di 26

--- Pagina 16 ---

modo che non possono essere qualificate come operazione di
assicurazione o di riassicurazione. Non è quindi ravvisabile la
prestazione unica, riconoscibile, come si è visto, quando due o più
elementi o atti forniti dal soggetto passivo al cliente sono così
strettamente connessi da formare, oggettivamente, una sola
prestazione economica indissociabile (da ultimo, CGUE 1° agosto
2025, causa C-427/23, Határ Diszkont Kft. causa C-427/23, punto
39).
Per quanto concerne, poi, le «prestazioni di servizi relative a (…)
operazioni [di assicurazione e di riassicurazione], effettuate dai
mediatori e dagli intermediari di assicurazione», come risulta dai
termini stessi dell’articolo 135, paragrafo 1, lettera a), della direttiva
2006/112, e di riassicurazione va ribadito che la loro esenzione è
assoggettata al rispetto di due condizioni cumulative. Infatti, dette
prestazioni devono essere «relative» ad operazioni di assicurazione
ed essere «effettuate dai mediatori e dagli intermediari di
assicurazione».
Per quanto riguarda la prima di queste condizioni, si è già
stabilito che il termine «relative» è sufficientemente ampio per
comprendere diverse prestazioni concorrenti alla realizzazione di
operazioni di assicurazione e di riassicurazione, ed è quindi idoneo a
ricomprendere quelle rilevanti nel caso in esame.
Quanto alla seconda delle suddette condizioni, occorre verificare
se siano soddisfatti due criteri. In primo luogo, il prestatore deve
essere in rapporto con l’assicuratore e con l’assicurato, là dove tale
rapporto può essere soltanto indiretto qualora il prestatore sia un
subappaltatore del mediatore o dell’intermediario. In secondo luogo,
la sua attività deve comprendere aspetti essenziali della funzione di
intermediario di assicurazione e di riassicurazione (v., in tal senso,
sentenza in causa C-907/19, cit., punto 37; sentenza in causa C-
4015, cit., punti 37 e 39, nonché, nella giurisprudenza interna, tra
16 di 26

--- Pagina 17 ---

varie, Cass. n. 11442/2018; Cass. n. 24713/2020, nonché, da
ultimo, Cass. n. 29886/2025).
Questa Corte, sul punto, ha anche stabilito che, in tema di
assicurazioni, il diritto unionale ha fissato una regola speciale di
accessorietà, che, in virtù del canone di specialità, prevale su quella
generale; e questa regola va ribadita anche con riguardo alla
riassicurazione, che condivide la sostanza economica del contratto
base di assicurazione.
L’interpretazione restrittiva delle cause di esenzione, di matrice
unionale, prevale sulle più ampie e generali disposizioni di diritto
interno, in base alle quali nell'ipotesi di assicurazione di assistenza
si prevede che “le prestazioni in natura possono essere fornite anche
utilizzando personale e attrezzature di terzi” (art. 175, comma 2,
Codice delle assicurazioni), con la possibilità quindi dell’affidamento
dei sinistri a una o più strutture organizzative, proprie o di terzi (art.
4 Regolamento ISVAP n. 12 del 9 gennaio 2008 e relativa relazione
illustrativa concernente i requisiti del personale e le caratteristiche
tecniche delle attrezzature per la gestione dei sinistri del ramo
assistenza, ai sensi dell’articolo 30, comma 3, del decreto legislativo
7 settembre 2005, n. 209 – Codice delle assicurazioni private).
2. – L'accoglimento del primo motivo determina in parte
l'assorbimento dei restanti (con il secondo motivo si prospetta la
nullità della sentenza impugnata per omessa pronuncia in relazione
al secondo motivo di appello, in violazione dell’art. 112 c.p.c., ex art.
360, primo comma, n. 4, c.p.c. Con il terzo motivo si deduce - in
subordine al precedente - la nullità della sentenza impugnata per
violazione degli artt. 36 e 61 del decreto legislativo 31 dicembre
1992, n. 546, e dell’art. 132 c.p.c. perché affetta da motivazione
apparente e/o comunque contraddittoria/perplessa in relazione al
secondo motivo di appello, ex art. 360, comma 1, n. 4, c.p.c. Con il
quarto motivo si denuncia in subordine l’illegittimità della sentenza
impugnata per violazione e/o falsa applicazione dell’art. 12 del d.P.R.
17 di 26

--- Pagina 18 ---

26 ottobre 1972, n. 633, dell’art. 11 del codice delle assicurazioni
private, nonché degli artt. 1362 e 1363 c.c., ex art. 360, comma 1,
n. 3, c.p.c. Con il quinto motivo si deduce l’illegittimità della sentenza
impugnata per omesso esame di un fatto decisivo per il giudizio che
è stato oggetto di discussione tra le parti, ex art. 360, comma 1, n.
5, c.p.c. Con il sesto motivo si prospetta la nullità della sentenza
impugnata per violazione degli artt. 36 e 61 del decreto legislativo
31 dicembre 1992, n. 546, e dell’art. 132 c.p.c. perché affetta da
motivazione apparente e/o comunque contraddittoria/perplessa
anche in relazione al terzo motivo di appello, art. 360, comma 1, n.
4, c.p.c. Con il settimo motivo in subordine al precedente, si
denuncia l’illegittimità della sentenza per violazione e/o falsa
applicazione del principio del legittimo affidamento sancito, ex
pluribus, dall’art. 10, comma 2, dello Statuto dei diritti del
contribuente e dalla giurisprudenza unionale, art. 360, comma 1, n.
3, c.p.c.). Con  l'ottavo motivo si prospetta la nullità della sentenza
impugnata per omessa pronuncia in relazione al quarto motivo di
appello, in violazione dell’art. 112 c.p.c., ex art. 360, primo comma,
n. 4, c.p.c., concernente la violazione del principio del contraddittorio
preventivo.
Restano, invece, da esaminare il sesto e il settimo motivo con
riguardo alla pretesa impositiva concernente i cc.dd. costi diretti
esterni, nonché l'ottavo motivo su questione preliminare.
3. – In premessa all'illustrazione dei motivi, parte ricorrente
prospetta la possibilità di un rinvio pregiudiziale alla Corte di giustizia
dell'Unione europea sul tema del legittimo affidamento, dal momento
che, sulla base della giurisprudenza unionale, il prodursi di un
legittimo affidamento in capo al contribuente preclude
all’Amministrazione finanziaria la richiesta non solo delle sanzioni,
ma anche dell’imposta (e quindi dei relativi interessi). Pertanto, ove
non si renda possibile interpretare la norma interna in maniera
conforme ai principi unionali, per come interpretati dalla Corte di
18 di 26

--- Pagina 19 ---

giustizia, si verificherebbe un contrasto tra la normativa nazionale e
quella comunitaria che richiederebbe.
Il tema viene ripreso nell'ambito del sesto e del settimo motivo
di ricorso.
Nel sesto motivo si deduce la nullità della pronuncia perché
affetta da motivazione meramente apparente e/o comunque
contraddittoria/perplessa anche con riguardo al terzo motivo di
appello, con cui la ricorrente ha eccepito la violazione del legittimo
affidamento, sancito dall’art. 10, comma 2, dello Statuto dei diritti
del contribuente, per come interpretabile alla luce della
giurisprudenza unionale. Più in particolare, con tale motivo la
ricorrente lamentava che, data per assodata la sussistenza del
legittimo affidamento del contribuente, perché incontroverso, oltre
che riconosciuto dal garante del contribuente, dallo stesso avviso di
accertamento e - ovviamente, essendone la sussistenza riconosciuta
da quest’ultimo - dalla sentenza di primo grado, detta circostanza
avrebbe comportato l’impossibilità per parte erariale di richiedere
non solo le sanzioni, che difatti sono state annullate, ma altresì gli
interessi e, alla luce dei consolidati orientamenti della Corte di
giustizia, finanche l’imposta.
Con il settimo motivo, in subordine rispetto al precedente, si
evidenzia che lì dove la Corte ritenesse che la motivazione della
decisione non sia viziata come dedotto al precedente motivo, ovvero
dichiarasse inammissibile il precedente motivo, la sentenza
impugnata sarebbe in ogni caso illegittima e andrebbe cassata anche
per violazione del principio del legittimo affidamento sancito dall’art.
10, comma 2, dello Statuto dei diritti del contribuente e/o comunque
rinveniente dalla giurisprudenza unionale. Essendo incontroversa
l’esistenza del legittimo affidamento in capo al contribuente, ciò
determinerebbe non solo la disapplicazione delle sanzioni, ma anche
l’impossibilità per l’Amministrazione finanziaria di richiedere
l’imposta (l’IVA accertata, dunque, nel caso di specie) e, quindi, i
19 di 26

--- Pagina 20 ---

relativi interessi. L’evidente incompatibilità con l’ordinamento
comunitario dell’interpretazione dell’art. 10, comma 2, dello Statuto
dei diritti del contribuente sostenuta dalla sentenza impugnata (nella
parte in cui ha ritenuto legittima la richiesta dall’imposta e degli
interessi nonostante il pacifico prodursi del legittimo affidamento)
consente al giudice nazionale di disapplicare direttamente la
disciplina nazionale, come è stato in più occasioni chiarito dalla
giurisprudenza della Corte di giustizia.  In subordine, ove la Corte
ritenesse di non poter pervenire direttamente alla proposta
interpretazione conforme della normativa nazionale, si chiede di
voler proporre domanda di pronuncia pregiudiziale alla Corte di
Giustizia europea, ai sensi e per gli effetti dell’art. 267 del TFUE,
affinché si pronunci sulla rispondenza al predetto principio della
normativa e della prassi italiana, nella parte in cui prevedono che
nonostante il prodursi del legittimo affidamento in capo al
contribuente l’Amministrazione Finanziaria possa richiedere allo
stesso imposta e interessi.
3.1. – Le questioni così come prospettate non possono essere
accolte con riguardo alla pretesa impositiva concernente i cc.dd.
costi diretti esterni.
Riguardo al lamentato legittimo affidamento sulla base della
risoluzione 267/E del 2009 e sulle risultanze di una precedente
verifica fiscale svolta nel 2010, la Corte di giustizia tributaria di
secondo grado ha ritenuto che ciò non potesse determinare la
mancata debenza delle imposte e degli interessi da ritardata
iscrizione, perché gli orientamenti interpretativi chiarificatori della
Corte di giustizia sono applicabili anche ai rapporti giuridici sorti e
sviluppatisi prima del loro intervento purché non esauriti. L’Ufficio
peraltro non ha mai irrogato le sanzioni riconoscendo la buona fede
del contribuente per questo anno di imposta.
Non può pertanto ritenersi sussistente alcun vizio di motivazione
in seguito alla riformulazione dell'art. 360, comma 1, n. 5, c.p.c.,
20 di 26

--- Pagina 21 ---

disposta dall'art. 54 del d.l. n. 83 del 2012, conv., con modif., dalla
l. n. 134 del 2012, in quanto il sindacato di legittimità sulla
motivazione resta circoscritto alla sola verifica del rispetto del
«minimo costituzionale» richiesto dall'art. 111, comma 6, Cost.
(Cass. n. 13248/2020; Cass. n. 17196/2020), Nella specie non
violato.
La l. n. 212 del 2000, art. 10, comma 2, nel testo applicabile
ratione temporis dispone che "Non sono irrogate sanzioni né richiesti
interessi monitori al contribuente, qualora egli si sia conformato a
indicazioni contenute in atti dell'amministrazione finanziaria,
ancorché successivamente modificate dall'amministrazione
medesima, o qualora il suo comportamento risulti posto in essere a
seguito di fatti direttamente conseguenti a ritardi, omissioni od errori
dell'amministrazione stessa ". La disposizione testualmente limita gli
effetti della tutela dell'affidamento alla sola esclusione delle sanzioni
e degli interessi moratori, senza incidere in alcun modo
sull'obbligazione tributaria.
Peraltro, le modifiche intervenute nell’art. 10, comma 2, l. n.
212 del 2000 riguardo ai tributi unionali si applicano esclusivamente
per i rapporti tributari sorti successivamente alla data di entrata in
vigore del presente d.lgs. 30 dicembre 2023, n. 219, per cui i fatti
oggetti del presente procedimento restano al di fuori dell'ambito di
applicazione della novella.
Ad ogni modo nel caso di specie non può ritenersi sussistente
alcun legittimo affidamento nei termini indicati dalla giurisprudenza
della Corte di giustizia.
Secondo una giurisprudenza costante, il principio della tutela del
legittimo affidamento rientra fra i principi fondamentali dell’Unione
ed è vincolante per qualsiasi autorità nazionale incaricata di applicare
il diritto dell’Unione (v., in tal senso, Corte di giustizia, 1 agosto
2025, Határ Diszkont, causa C-427/23, punto 77 ss.; 11 luglio 2002,
Marks à Spencer, causa C‑62/00, EU:C:2002:435, punto 44, e del
21 di 26

--- Pagina 22 ---

16 gennaio 2025, BALTIC CONTAINER TERMINAL, causa C‑376/23,
EU:C:2025:20, punto 64).
Ne consegue che, nell’attuazione delle disposizioni della
direttiva IVA, le autorità nazionali sono tenute a rispettare tale
principio.
Il diritto di avvalersi di detto principio si estende a ogni individuo
in capo al quale un’autorità amministrativa abbia fatto sorgere
fondate aspettative a causa di assicurazioni precise che essa gli
avrebbe fornito (sentenze del 9 luglio 2015, Cabinet Medical
Veterinar Dr. Tomoiagă Andrei, causa C‑144/14, punto 43, del 9
luglio 2015, Salomie e Oltean, causa C‑183/14, punto 44; 15 aprile
2021, Administration de l’Enregistrement, des Domaines et de la
TVA, causa C‑846/19, punto 90).
A tal riguardo, occorre verificare se gli atti di un’autorità
amministrativa abbiano ingenerato ragionevoli aspettative in capo a
un operatore economico prudente e accorto e, se ciò è avvenuto,
accertare la legittimità di tali aspettative (sentenze del 9 luglio 2015,
Cabinet Medical Veterinar Dr. Tomoiagă Andrei, causa C‑144/14,
punto 44; 9 luglio 2015, Salomie e Oltean, causa C‑183/14, punto
45 e giurisprudenza citata).
Con particolare riferimento all’assenza di contestazione, in
occasione di vari controlli fiscali, della qualificazione come operazioni
esenti dall’IVA delle attività di gestione delle pratiche di rimborso
dell’IVA, risulta dalla giurisprudenza che la semplice accettazione,
anche per diversi anni, da parte dell’amministrazione tributaria
nazionale di dichiarazioni IVA che non includevano gli importi relativi
a talune operazioni non vale come garanzia precisa fornita da tale
amministrazione sulla mancata applicazione dell’IVA a tali operazioni
e non può, pertanto, creare un legittimo affidamento al riguardo (15
aprile 2021, Administration de l’Enregistrement, des Domaines et de
la TVA, causa C‑846/19, punto 92).
22 di 26

--- Pagina 23 ---

Analogamente, il fatto che le autorità tributarie nazionali
abbiano accettato per diversi anni le dichiarazioni IVA senza
contestare in occasione dei controlli fiscali la qualificazione delle
operazioni di gestione delle pratiche di rimborso dell’IVA come
operazioni esenti da IVA non può essere sufficiente, a priori, salvo
circostanze del tutto particolari, a creare, in capo a un operatore
economico normalmente prudente e accorto, un ragionevole
affidamento nella non applicabilità di tale imposta a siffatte
operazioni (Corte di giustizia, 1 agosto 2025, Határ Diszkont, causa
C-427/23, punto 83; per analogia, sentenze del 9 luglio 2015,
Cabinet Medical Veterinar Dr. Tomoiagă Andrei, C‑144/14,
EU:C:2015:452, punto 46, nonché del 9 luglio 2015, Salomie e
Oltean, C‑183/14, EU:C:2015:454, punti 47 e 48).
Costituiscono un esempio di assicurazioni precise, idonee a far
nascere fondate aspettative, a prescindere dalla forma in cui
vengono comunicate, informazioni precise, incondizionate e
concordanti che promanano da fonti autorizzate ed affidabili (Corte
di giustizia, 1 agosto 2025, Határ Diszkont, causa C-427/23, punto
84). Nessuno può invece invocare una violazione del principio di
tutela del legittimo affidamento in assenza di precise garanzie
fornitegli dall’amministrazione (v., in tal senso, sentenze del 14
marzo 2013, Agrargenossenschaft Neuzelle, causa C‑545/11, punto
25; 16 gennaio 2025, BALTIC CONTAINER TERMINAL, causa
C‑376/23 , punto 65).
Risulta pertanto conforme al principio della tutela del legittimo
affidamento il comportamento dell’amministrazione tributaria che
assoggetti a posteriori all’IVA talune prestazioni di servizi, nel caso
in cui tale amministrazione abbia controllato e accettato per diversi
anni le dichiarazioni IVA del soggetto passivo senza contestare la
qualificazione di tali prestazioni come prestazioni esenti da IVA
(Corte di giustizia, 1 agosto 2025, Határ Diszkont, causa C-427/23).
23 di 26

--- Pagina 24 ---

Sulla base dei presupposti indicati, delle circostanze dedotte in
questo giudizio e della giurisprudenza della Corte di giustizia, alcuna
efficacia determinante assumono le considerazioni contenute in un
avviso del Garante del contribuente, organo di mediazione tra i
cittadini e l'Amministrazione finanziaria.  I provvedimenti adottati dal
Garante del contribuente non hanno natura autoritativa né
sanzionatoria e non sono finalizzati a sostituire o emendare gli atti
di imposizione o di riscossione dell'amministrazione finanziaria;
pertanto, non sono riconducibili all'elenco degli atti impugnabili
dinanzi al giudice tributario, a norma dell'art. 19 del d.lgs. n. 546 del
1992, restando sottratti al sindacato di quest'ultimo per la totale
assenza di riflessi pregiudizievoli nella sfera giuridica del
contribuente (Cass. n. 25212/2022).
Infine, la risoluzione n. 267/E non è idonea a fornire
rassicurazioni precise posto che riguarda una società che opera nel
mercato assicurativo, in qualità di broker, svolgendo un’attività di
intermediazione finanziaria - assicurativa nell’interesse esclusivo dei
propri clienti, a favore dei quali si impegna a reperire presso il
mercato nazionale ed estero le soluzioni più adatte a soddisfare le
esigenze dei clienti medesimi, alle condizioni e nei termini economici
concordati con ciascuno.
La compatta giurisprudenza unionale, anche da ultimo ribadita,
esclude quindi la configurabilità di alcun dubbio, e la conseguente
necessità di sollevare la questione pregiudiziale prospettata col
ricorso e ribadita con la memoria.
4. – Con l'ottavo motivo si prospetta la nullità della sentenza
impugnata per omessa pronuncia in relazione al quarto motivo di
appello, in violazione dell’art. 112 c.p.c., ex art. 360, primo comma,
n. 4, c.p.c. Parte ricorrente evidenzia che nel ricorso di primo grado
ha censurato l’avviso di accertamento anche per violazione dell’art.
12, comma 7, dello Statuto dei diritti del contribuente, lamentando
come nel processo  verbale di constatazione  emesso in data 27
24 di 26

--- Pagina 25 ---

giugno 2019 non vi fosse alcun riferimento riguardo alle conclusioni
cui lo stesso ufficio accertatore è pervenuto a seguito dell’analisi del
trattato di riassicurazione stipulato in data 15 gennaio 2010 da Europ
Assistance Italia S.p.A. con Genertel S.p.A., da cui sono scaturite le
contestazioni oggetto del presente giudizio. Ciò implicherebbe una
palese violazione del principio del contraddittorio preventivo. La
Commissione tributaria provinciale di Milano ometteva tuttavia di
pronunciarsi su tale motivo di ricorso e in sede di appello la Europ
Assistance Italia S.p.A.  ha dunque censurato la sentenza di primo
grado anche per omessa pronuncia in parte qua e riproposto il
predetto motivo di ricorso. Tuttavia, anche i giudici di appello hanno
totalmente pretermesso ogni decisione al riguardo, omettendo
qualsiasi decisione in relazione a tale domanda.
4.1. – Il motivo è infondato.
Non ricorre il vizio di omessa pronuncia ove la decisione
comporti una statuizione implicita di rigetto della domanda o
eccezione, da ritenersi ravvisabile quando la pretesa non
espressamente esaminata risulti - come nel caso di specie -
incompatibile con l'impostazione logico-giuridica della pronuncia, nel
senso che la domanda o l'eccezione, pur non espressamente trattate,
siano superate e travolte dalla soluzione di altra questione, il cui
esame presuppone, come necessario antecedente logico-giuridico, la
loro irrilevanza o infondatezza (Cass. n. 2953/2025; Cass. n.
25710/2024).
5. –  La sentenza impugnata dev'essere perciò cassata, nei limiti
di cui in motivazione, e, per l'effetto, va disposto il rinvio alla Corte
di giustizia tributaria di secondo grado territorialmente competente
anche per la liquidazione delle spese di lite.
P.Q.M.
La Corte accoglie il primo motivo di ricorso, nei limiti di cui in
motivazione, assorbiti il secondo, il terzo, il quarto, il quinto e, nei
limiti in motivazione, il sesto e il settimo; rigetta nel resto il sesto, il
25 di 26

--- Pagina 26 ---

settimo e l’ottavo; cassa la sentenza impugnata in relazione al profilo
accolto del primo motivo e rinvia la causa alla Corte di giustizia
tributaria di secondo grado della Lombardia, in diversa
composizione, anche per la liquidazione delle spese di lite.
Così deciso in Roma, nella camera di consiglio della Sezione
Tributaria, l’11 febbraio 2025.
Il Consigliere est.                                   La Presidente
Gianluca Grasso                                Angelina-Maria Perrino
26 di 26