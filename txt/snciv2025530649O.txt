======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 26373/2021 R.G. proposto da:
SEMA DI SERRAPEDE MARIO & C SAS, SERRAPEDE LUCIA, ANNONI
ROSA, SERRAPEDE ENRICO, domiciliati ex lege in ROMA, PIAZZA
CAVOUR presso la CANCELLERIA della CORTE di CASSAZIONE,
rappresentati e difesi dall'avvocato BOTTI LUCIANO
(BTTLCN61T13H703B);
-ricorrente-
contro
AGENZIA DELLE ENTRATE, elettivamente domiciliata in ROMA VIA
DEI PORTOGHESI 12, presso l'AVVOCATURA GENERALE DELLO
STATO . (ADS80224030587) che la rappresenta e difende;
-controricorrente-
avverso SENTENZA di COMM.TRIB.REG. DELLA CAMPANIA n.
2070/2021 depositata il 09/03/2021.
Udita la relazione svolta nella camera di consiglio del 25/09/2025
dal Consigliere SALVATORE LEUZZI.
FATTI DI CAUSA
In data 31 agosto 2018, l’Agenzia delle Entrate notificava, con
riferimento all’anno 2013, alla società SE.MA. di Serrapede Mario &
C. s.a.s. e ai relativi soci distinti avvisi di accertamento, volti

--- Pagina 2 ---

rispettivamente al recupero della maggiore IVA e IRAP dovute dalla
società, nonché della più elevata IRPEF dovuta dai soci. L’Ufficio
accertava, infatti, l’esistenza di maggiori ricavi e di un reddito
d’impresa superiore rispetto a quanto dichiarato, oltre a un valore
della produzione più elevato ai fini IRAP.
Gli avvisi di accertamento venivano impugnati separatamente
dinanzi alla Commissione Tributaria Provinciale di Salerno, che,
riuniti i ricorsi, li rigettava.
La Commissione Tributaria Regionale della Campania, adita dalla
società e dai soci con un unico atto di appello, confermava la
decisione di primo grado, rigettando il gravame sulla scorta delle
«argomentazioni convincentemente illustrate dalla difesa erariale»
alle pagg. 5-12 della memoria di costituzione. Aggiungeva che le
“imprecisioni numeriche” non minavano la validità dell’ter logico -
giuridico seguito, che l’atto impositivo era stato regolarmente
notificato presso il domicilio fiscale della società coincidente con
quello dei soci, che gli accertamenti bancari erano stati preceduti
da autorizzazione del Comandante della Regione Campania della
GdF, che l’accertamento era limitato alle movimentazioni contestate
rimaste prive di giustificazioni in sede endoprocedimentale.
Avverso la sentenza della CTR, la società e i soci propongono
ricorso per cassazione, affidato a otto motivi.
Resiste l’Agenzia delle Entrate con controricorso.
RAGIONI DELLA DECISIONE
Con il primo motivo di ricorso si deduce la nullità della sentenza e
del procedimento per violazione degli artt. 1, comma 2, e 36,
comma 2, n. 4, D.Lgs. n. 546/1992; dell’art. 132, comma 2, n. 4,
c.p.c.; dell’art. 118 disp. att. c.p.c.; nonché dell’art. 1, comma 7, L.
n. 212/2000, in relazione all’art. 360, comma 1, n. 4, c.p.c. Si
censura la motivazione apparente della sentenza impugnata,
ritenuta del tutto priva dell’esposizione dei motivi sui quali la
decisione si fonda.
2 di 18

--- Pagina 3 ---

Con il secondo motivo si contesta la violazione e falsa
applicazione degli artt. 32, comma 1, n. 2 e 6-bis, D.P.R. n.
600/1973; 51, comma 2, n. 7, D.P.R. n. 633/1972; 3, L. n.
241/1990; 75, comma 6, D.P.R. n. 917/1986; 1298 c.c.; e 53
Cost., in relazione all’art. 360, comma 1, n. 3, c.p.c. Si lamenta che
la CTR abbia omesso di considerare circostanze rilevanti in punto di
intestazione e cointestazione dei conti correnti bancari e postali
oggetto di accertamento.
Con il terzo motivo si deduce la violazione dell’art. 32 D.P.R. n.
600/1973, come modificato dall’art. 7-quater, lett. b), D.L. 22
ottobre 2016, n. 193; degli artt. 3, commi 2 e 3, D.Lgs. n.
472/1997; e 2697 c.c., in relazione all’art. 360, comma 1, n. 3,
c.p.c., nonché alla sentenza della Corte costituzionale 24 settembre
2014, n. 288. Si censura la decisione per aver applicato la
presunzione sui prelievi bancari anche ai soci, sebbene la
normativa applicabile la riferisca esclusivamente alla società.
Con il quarto motivo si lamenta la violazione degli artt. 32 e 39
D.P.R. n. 600/1973, nonché degli artt. 2697 e 2729 c.c., in
relazione all’art. 360, comma 1, n. 3, c.p.c. Si contesta che la CTR
abbia erroneamente addebitato agli appellanti l’onere di fornire la
prova contraria rispetto alla presunzione ex art. 32 D.P.R. n.
600/1973, senza che l’Amministrazione finanziaria avesse
previamente dimostrato l’inesattezza dei dati dichiarati.
Con il quinto motivo si deduce la violazione degli artt. 32, comma
1, n. 2, e 51, comma 2, n. 2, D.P.R. n. 633/1972; nonché degli
artt. 2697 e 2729 c.c., in relazione all’art. 360, comma 1, n. 3,
c.p.c. Si sostiene che “La ritenuta riferibilità alla società dei conti
correnti postali dei soci e/o dell'amministratore unico è smentita
dalla sussistenza di un conto corrente intestato alla società (n.
8282) e di ben due conti correnti personali intestati al socio
accomandatario (n. 6080 presso il MPS e n. 21397849 presso le
poste italiane)”; “I prelevamenti e gli accreditamenti risultanti dei
3 di 18

--- Pagina 4 ---

conti bancari.... non possono integrare la presunzione di maggiori
ricavi, in quanto ‘i componenti negativi’ sono stati regolarmente
annotati nelle scritture contabili. E tuttavia erroneamente ritenuti
“non inerenti” all'attività svolta dalla verificata”; “l’accertamento …
non può ritenersi opponibile … alla socia Serrapede Lucia, perché
non era titolare di alcun conto corrente … e, non avendo l’A.E.
dimostrato altrimenti e neppure offerto di provare l’evasione da
parte della stessa”.
Con il sesto motivo si lamenta la violazione dell’art. 32, comma 1,
n. 7, D.P.R. n. 600/1973; dell’art. 51, comma 2, D.P.R. n.
633/1972; e dell’art. 21-octies L. n. 241/1990, in relazione all’art.
360, comma 1, n. 3, c.p.c. Si censura l’operato dell’Ufficio per aver
richiesto dati bancari in assenza della prescritta autorizzazione.
Con il settimo motivo si contesta la violazione degli artt. 7 e 12
D.Lgs. n. 472/1997; dell’art. 1 L. n. 241/1990; nonché del principio
di proporzionalità, in relazione agli artt. 53 Cost. e 360, comma 1,
n. 3, c.p.c. Si deduce la manifesta sproporzione e irragionevolezza
tra l’entità dei tributi accertati e le sanzioni irrogate.
Con l’ottavo motivo si lamenta la violazione dei principi di buona
fede, imparzialità, correttezza e buon andamento della pubblica
amministrazione, nonché del principio del contraddittorio, in
relazione agli artt. 3 e 53 Cost. e all’art. 360, comma 1, n. 3, c.p.c.
Si sostiene che il giudice tributario, al pari dell’Amministrazione
finanziaria, è tenuto a verificare in concreto ed effettivamente i dati
e le circostanze dedotte dal contribuente, specie quando
l’accertamento si fonda su presunzioni.
Il primo motivo è infondato.
La Commissione Tributaria ha evidenziato, innanzitutto, che
«l’analiticità delle argomentazioni convincentemente illustrate dalla
difesa erariale in questa sede (cfr. memoria di costituzione, pagg.
5-12), sono, invero, atte a adeguatamente confutare i motivi di
doglianza. Ad essa, pertanto, si rinvia breviter, ex art. 118 disp.
4 di 18

--- Pagina 5 ---

att. c.p.c., siccome interpretato e ritenuto applicabile anche ai
giudizi tributari (Cass., SS.UU., n. 642/2015)». Il giudice d’appello
ha quindi sintetizzato le ragioni del rigetto, osservando che «le
imprecisioni numeriche recate in sentenza non ne minano la
validità dell’iter logico-giuridico seguito; l’atto impositivo è stato
regolarmente notificato presso il domicilio fiscale della società,
coincidente con quello dei singoli soci; gli accertamenti bancari
sono stati preceduti da autorizzazione del Comandante Regionale
Campania della Gdf; a seguito della regolare contestazione delle
movimentazioni bancarie sono state espunte quelle giustificate in
sede endoprocedimentale, residuando quelle per le quali ne è
rimasta priva la giustificazione, di guisa da non essere stata vinta,
peraltro, neanche in questa sede giudiziale, la contraria prova
presuntiva semplice di cui all’art. 32, d.p.r. n. 600/73».
La sentenza, benché stringata e asciutta sul piano delle
argomentazioni tese a sorreggerla, ben cogliere il proprio
fondamento, che attiene alla parte di “movimentazioni bancarie”
rimasta “priva di giustificazione”.
Questa Corte ha già spiegato che ad essere attinta da nullità è in
via esclusiva la sentenza che dietro la parvenza di una
giustificazione della decisione assunta, contenga una motivazione
che non consente di «comprendere le ragioni e, quindi, le basi della
sua genesi e l'iter logico seguito per pervenire da essi al risultato
enunciato», non assolvendo in tal modo alla finalità di esternare un
«ragionamento che, partendo da determinate premesse pervenga
con un certo procedimento enunciativo», logico e consequenziale,
«a spiegare il risultato cui si perviene sulla res decidendi» (Cass.
Sez. U., 3 novembre 2016, n. 22232).
In altri termini, la sentenza è nulla perché affetta da error in
procedendo solo quando, benché graficamente esistente, non
renda, tuttavia, percepibile – diversamente da quanto si registra
nel caso di specie – il fondamento della decisione, perché recante
5 di 18

--- Pagina 6 ---

argomentazioni obiettivamente inidonee a far conoscere il
ragionamento seguito dal giudice per la formazione del proprio
convincimento, non potendosi lasciare all'interprete il compito di
integrarla con le più varie, ipotetiche congetture (Cass. Sez. U, 3
novembre 2016, n. 22232, citata; Cass., 15 giugno 2017, n.
14927; Cass., 23 maggio 2019, n. 13977; Cass., 20 ottobre 2021,
n. 29124). Si è, infatti, in presenza di una tipica fattispecie di
«motivazione apparente», allorquando la motivazione della
sentenza impugnata, pur essendo graficamente (e, quindi,
materialmente) esistente e, talora, anche contenutisticamente
sovrabbondante, risulta, tuttavia, essere stata costruita in modo
tale da rendere impossibile ogni controllo sull'esattezza e sulla
logicità del ragionamento decisorio, e quindi tale da non attingere
la soglia del «minimo costituzionale» richiesto dall'art. 111, comma
6, Cost. (tra le tante: Cass., 30 giugno 2020, n. 13248; Cass., 25
marzo 2021, n. 8400; Cass., 7 aprile 2021, n. 9288; Cass., 13
aprile 2021, n. 9627).
Ciò posto, la sentenza impugnata è bastevolmente motivata,
avendo spiegato le ragioni poste a fondamento del convincimento
assunto.
Il secondo motivo è contrassegnato da inammissibilità.
Il motivo è inammissibile, in quanto si tratta di doglianza diretta,
con evidenza, a censurare una erronea ricognizione della fattispecie
concreta, di necessità mediata dalla contestata valutazione delle
risultanze probatorie di causa, che non costituiscono vizio di
violazione di legge (Cass., 19 agosto 2020, n. 17313).
In particolare, la censura non si limita a contestare la valutazione
delle intestazioni e cointestazioni dei conti, ma investe anche la
ricorrenza dei presupposti per attrarre i conti dei soci o di terzi
nell’alveo dell’accertamento, ossia la legittimità dell’estensione ad
essi delle indagini bancarie. Sul punto, la CTR ha ritenuto provata
la riferibilità dei conti alla società, in quanto utilizzati per operazioni
6 di 18

--- Pagina 7 ---

riconducibili all’attività d’impresa, e tale accertamento di fatto non
è sindacabile in sede di legittimità se non per vizio motivazionale,
che nella specie non ricorre. Ne consegue che la valutazione di
intestazioni e cointestazioni di conti in capo ai soci e la loro idoneità
a dimostrare il contrario rispetto a quanto ritenuto dal giudice
d’appello non stigmatizza una violazione di legge, ma ambisce ad
una rivisitazione del merito della controversia, ossia ad una
differente ricostruzione di fatto.
È inammissibile il ricorso per cassazione con cui si deduca,
apparentemente, una violazione di norme di legge mirando, in
realtà, alla rivalutazione dei fatti operata dal giudice di merito, così
da realizzare una surrettizia trasformazione del giudizio di
legittimità in un nuovo, non consentito, terzo grado di merito
(Cass., 4 aprile 2017, n. 8758).
Questa Corte ha, d’altronde, chiarito che, con la proposizione del
ricorso per cassazione, il ricorrente non può rimettere in
discussione, contrapponendone uno difforme, l’apprezzamento di
fatto dei giudici del merito, tratto dall’analisi degli elementi di
valutazione disponibili ed in sé coerente, atteso che lo scrutinio dei
fatti e delle prove è sottratto al sindacato di legittimità, dal
momento che, nell’ambito di quest’ultimo, non è conferito il potere
di riesaminare e valutare il merito della causa, ma solo quello di
controllare, sotto il profilo logico formale e della correttezza
giuridica, l’esame e la valutazione che ne ha fatto il giudice di
merito, cui resta riservato di individuare le fonti del proprio
convincimento, e, all’uopo, di valutare le prove, controllarne
attendibilità e concludenza e scegliere, tra le risultanze probatorie,
quelle ritenute idonee a dimostrare i fatti in discussione (Cass., 26
ottobre 2021, n. 30042; Cass., 7 aprile 2017, n. 9097; Cass., 7
marzo 2018, n. 5355).
Il terzo motivo è infondato.
7 di 18

--- Pagina 8 ---

Per il suo tramite si censura la decisione d’appello per aver
applicato la presunzione sui prelievi bancari anche ai soci, sebbene
la normativa applicabile la riferisca esclusivamente alla società.
In realtà, la prospettazione cozza con la cornice di principi
delineata dalla giurisprudenza nomofilattica. Infatti, questa Corte
ha chiarito che “In tema d'imposte dirette, la presunzione legale
(relativa) di disponibilità di maggior reddito, desumibile dalle
risultanze dei conti bancari ex art. 32, comma 1, nn. 2 e 7, d.P.R.
n. 600 del 1973, non è riferibile ai soli titolari di redditi d'impresa o
da lavoro autonomo, ma si estende alla generalità dei contribuenti,
indipendentemente dalla categoria reddituale a cui siano riferibili i
proventi accertati, fermo restando che, in considerazione della
sentenza della Corte cost. n. 228 del 2014, le operazioni bancarie
di prelevamento hanno valore presuntivo esclusivamente nei
confronti dei titolari di redditi d'impresa, mentre quelle di
versamento nei confronti di tutti i contribuenti” (Cass. n. 35618 del
2023). Ancor più di recente questa Corte ha soggiunto che “In
tema d'imposte sui redditi, la presunzione legale (relativa) della
disponibilità di maggior reddito, desumibile dalle risultanze dei
conti bancari, giusta l'art. 32, comma 1, n. 2, del d.P.R. n. 600 del
1973, non è riferibile ai soli titolari di reddito di impresa o da lavoro
autonomo, ma si estende alla generalità dei contribuenti, come si
ricava dal successivo art. 38, riguardante l'accertamento del
reddito complessivo delle persone fisiche, che rinvia allo
stesso art. 32, comma 1, n. 2; tuttavia, all'esito della sentenza
della Corte cost. n. 228 del 2014, le operazioni bancarie
di prelevamento hanno valore presuntivo nei confronti dei soli
titolari di reddito di impresa, mentre quelle di versamento nei
confronti di tutti i contribuenti, i quali possono contrastarne
l'efficacia dimostrando che le stesse sono già incluse nel reddito
soggetto ad imposta o sono irrilevanti” (Cass. n. 9403 del 2024).
8 di 18

--- Pagina 9 ---

Giova rammentare che, nelle società in accomandita semplice, i
redditi prodotti hanno ex lege natura di redditi d’impresa (art. 6,
comma 3, T.U.I.R.) e, per effetto del regime di trasparenza previsto
dall’art. 5 T.U.I.R., essi non sono tassati in capo alla società, bensì
imputati direttamente ai soci, in proporzione alla quota di
partecipazione agli utili, a prescindere dalla loro effettiva
distribuzione. Ne consegue che i soci di una S.a.s., siano essi
accomandatari o accomandanti, sono personalmente titolari di
redditi d’impresa derivanti dalla partecipazione sociale, con la sola
ulteriore conseguenza che, per i soci accomandatari, detti redditi
comportano anche obblighi contributivi in ragione della loro
partecipazione alla gestione della società.
Il quarto motivo è infondato.
Per il suo tramite si contesta che la CTR abbia erroneamente
addebitato agli appellanti l’onere di fornire la prova contraria
rispetto alla presunzione ex art. 32 D.P.R. n. 600/1973, senza che
l’Amministrazione finanziaria avesse previamente dimostrato
l’inesattezza dei dati dichiarati.
In realtà, alla luce del quadro dei principi fissato da questa Corte
non consta alcun sovvertimento dell’onere probatorio, non potendo
dirsi che il giudice abbia attribuito l'onere della prova ad una parte
diversa da quella che ne era gravata in ragione della norma
evocata in rubrica.
È stato infatti affermato da questa Corte che le indagini bancarie
nei confronti di una società a responsabilità limitata possono
estendersi ai conti correnti personali dei soci se l’Amministrazione
fornisce la prova che tali rapporti bancari sono riferibili anche alla
società, in quanto utilizzati per operazioni legate all’attività
d’impresa. Una volta assolta tale dimostrazione, opera la
presunzione legale di cui all’art. 32, comma 1, nn. 1 e 7, D.P.R. n.
600/1973, con conseguente inversione dell’onere probatorio:
spetta al contribuente giustificare i movimenti bancari,
9 di 18

--- Pagina 10 ---

dimostrandone l’estraneità alla determinazione del reddito. In
particolare, questa Corte ha di recente affermato che “Le indagini
bancarie nei confronti di una società a responsabilità limitata
possono essere estese ai conti correnti personali dei soci della
stessa soltanto se l'Amministrazione fornisce la prova che tali
rapporti bancari sono riferibili anche alla società, in quanto utilizzati
anche per operazioni legate alle attività d'impresa di quest'ultima;
una volta assolta detta dimostrazione, tuttavia, l'operatività
della presunzione legale posta dall'art. 32, comma 1, n. 1 e 7 del
d.P.R. n. 600 del 1973 determina una inversione dell'onere
probatorio, spettando al contribuente giustificare i vari movimenti
bancari, dimostrando la loro estraneità alla determinazione del
reddito” (Cass. n. 10364 del 2025). Nel caso in esame, la CTR ha
ritenuto che l’Amministrazione avesse fornito elementi idonei a
dimostrare la riferibilità dei conti correnti personali dei soci alla
società, in quanto utilizzati per operazioni riconducibili all’attività
d’impresa. In altri termini, il giudice d’appello ha statuito che
l’Agenzia avesse puntualmente assolto al proprio onere probatorio.
A fronte di tale accertamento in fatto, scattava l’onere di fornire
prova contraria, gravante sul contribuente, il quale avrebbe dovuto
dimostrare l’estraneità delle somme movimentate rispetto alla
determinazione del reddito d’impresa. Il motivo in tal senso, sotto
le mentite spoglie di una violazione di legge, traligna il relativo
paradigma normativo sollecitando una riedizione del sindacato
liberamente espresso dal giudice di secondo grado.
Il quinto motivo è inammissibile.
Innanzitutto, la censura difetta di specificità. Le affermazioni
contenute nel motivo, quali ad esempio quelle secondo cui “le
movimentazioni risultano annotate nella contabilità” o “sono state
oggetto di giustificazione in sede di contraddittorio”, risultano
monche e imperscrutabili, poiché sommariamente evocative di
rapporti bancari. Esse non sono accompagnate dalla riproduzione
10 di 18

--- Pagina 11 ---

del contenuto minimo degli atti richiamati, né da un’indicazione
puntuale delle fonti documentali da cui sarebbero tratte, con
conseguente violazione del principio di autosufficienza e specificità
del ricorso per cassazione. Tali richiami, in altri termini, scollegati
dal tessuto motivazionale della sentenza impugnata, si risolvono in
enunciazioni assertive e generiche, che non consentono di
comprendere la reale portata della censura, né di verificare la
sussistenza del vizio denunciato.
Come questa Corte ha precisato, il ricorso per cassazione, per il
principio di autosufficienza, deve contenere in sé tutti gli elementi
necessari a costituire le ragioni per cui si chiede la cassazione della
sentenza di merito e, altresì, a permettere la valutazione della
fondatezza di tali ragioni, senza la necessità di far rinvio ed
accedere a fonti esterne allo stesso ricorso e, quindi, ad elementi o
atti attinenti al pregresso giudizio di merito, sicché il ricorrente ha
l'onere di indicarne specificamente, a pena di inammissibilità, oltre
al luogo in cui ne è avvenuta la produzione, gli atti processuali ed i
documenti su cui il ricorso è fondato mediante la riproduzione
diretta del contenuto che sorregge la censura oppure attraverso la
riproduzione indiretta di esso con specificazione della parte del
documento cui corrisponde l'indiretta riproduzione (Cass., 15 luglio
2015, n. 14784; Cass., 27 luglio 2017, n. 18679; Cass., Sez. U., 27
dicembre 2019, n. 34469).
Con riguardo, poi, al tema di specificità dei motivi di ricorso, questa
Corte, da ultimo, ha avuto occasione di precisare che ai sensi
dell'art. 366, comma 1, n. 6), c.p.c. – quale corollario del requisito
di specificità dei motivi – anche alla luce dei principi contenuti nella
sentenza CEDU Succi e altri c. Italia del 28 ottobre 2021 – non
deve essere interpretato in modo eccessivamente formalistico, così
da incidere sulla sostanza stessa del diritto in contesa, e non può
pertanto tradursi in un ineluttabile onere di integrale trascrizione
degli atti e documenti posti a fondamento del ricorso, sempreché,
11 di 18

--- Pagina 12 ---

tuttavia, “nel ricorso sia puntualmente indicato il contenuto degli
atti richiamati all'interno delle censure, e sia specificamente
segnalata la loro presenza negli atti del giudizio di merito” (Cass.,
Sez. U., 18 marzo 2022, n. 8950).
Il motivo, pertanto, avrebbe dovuto indicare puntualmente, per le
parti di rilievo, il contenuto degli atti richiamati, in modo da
consentire al giudice l'esatta comprensione e portata della
doglianza, oltre che l'esatta collocazione dei singoli documenti
richiamati nel fascicolo di causa. Il principio di specificità non può
ritenersi rispettato qualora il motivo di ricorso, come nella specie,
faccia approssimativo ad atti o rapporti senza riassumerne il
contenuto al fine di soddisfare il requisito ineludibile dell'autonomia
del ricorso per cassazione, fondato sull’idoneità del contenuto delle
censure a consentire la decisione (v. in tema anche Cass., 1 marzo
2022, n. 6769).
Ciò detto in premessa, la censura è inammissibile anche sotto un
altro versante: essa neppure coglie, infatti, il reale contenuto
dell’accertamento operato dalla Commissione regionale, fondandosi
sull’assunto, non dimostrato, che le movimentazioni bancarie
oggetto di accertamento andrebbero ricondotte a operazioni
negative, mentre l’accertamento ha imputato tali operazioni a
componenti positivi di reddito, in assenza di prova contraria.
La doglianza si risolve in una sollecitazione a una nuova valutazione
del merito, inammissibile in sede di legittimità, a fronte
dell’accertamento di fatto compiuto dal giudice di merito, che ha
escluso la giustificazione delle operazioni bancarie contestate.
Questa Corte ha efficacemente affermato che “In tema di
accertamento delle imposte sui redditi e con riguardo alla
determinazione del reddito di impresa, l’art. 32 del d.P.R. n. 600
del 1973 fonda una presunzione relativa circa la natura di ricavi sia
dei prelevamenti sia dei versamenti su conto corrente, superabile
attraverso la prova, da parte del contribuente, che i versamenti
12 di 18

--- Pagina 13 ---

sono registrati in contabilità e che i prelevamenti sono serviti per
pagare determinati beneficiari, anziché costituire acquisizione di
utili; pertanto, in virtù della disposta inversione dell’onere della
prova, grava sul contribuente l’onere di superare la suddetta
presunzione (relativa) dimostrando la sussistenza di specifici costi e
oneri deducibili, che dev’essere fondata su concreti elementi di
prova e non già su presunzioni o affermazioni di carattere generale
o sul mero richiamo all’equità” (Cass. n. 16161 del 2020; Cass. n.
16896 del 2014).
Nel caso di specie, la Commissione regionale ha escluso che le
movimentazioni bancarie fossero giustificate, e ha ritenuto che le
operazioni non documentate fossero imputabili a maggiori ricavi, in
coerenza con la presunzione legale prevista dall’art. 32 citato.
A fronte di tale accertamento, parte ricorrente si limita a
contrapporre una propria versione dei fatti, insistendo sull’avvenuta
contabilizzazione delle operazioni, senza tuttavia fornire elementi
idonei a superare la presunzione legale né a dimostrare l’erroneità
dell’accertamento compiuto.
Ne consegue l’inammissibilità del motivo, risolvendosi esso in una
critica generica e meramente fattuale all’accertamento di merito,
insuscettibile di riesame in sede di legittimità.
Il sesto motivo è infondato.
Parte ricorrente contesta la legittimità dell’attività istruttoria svolta
dall’Amministrazione finanziaria, deducendo l’assenza
dell’autorizzazione prevista dalla normativa tributaria per
l’acquisizione dei dati bancari, e ritenendo che tale omissione infici
l’intero procedimento di accertamento.
La censura, peraltro, non si limita a evocare genericamente la
mancanza di autorizzazione, ma lamenta l’illegittimità delle
operazioni compiute anteriormente al rilascio dell’autorizzazione,
assumendo che le indagini bancarie sarebbero state avviate prima
del provvedimento autorizzativo. Sul punto, il motivo è generico,
13 di 18

--- Pagina 14 ---

poiché non indica quali operazioni sarebbero state effettuate in
assenza di autorizzazione, né fornisce elementi idonei a dimostrare
il pregiudizio derivatone.
La Commissione regionale ha acclarato testualmente che “gli
accertamenti bancari sono stati preceduti da autorizzazione del
Comandante Regionale Campania della Gdf”. In buona sostanza, è
accertato quel medesimo elemento formale di cui parte ricorrente
assume il difetto. In buona sostanza, la difformità dalla fattispecie
è esclusa dall’accertamento in fatto del giudice, che non è
aggredito sul piano del deficit di motivazione ai sensi dell’art. 360,
n. 5, c.p.c., nei limiti in cui detta censura è oggi perimetrata.
Va soggiunto che in materia di indagini bancarie, la mancanza di
autorizzazione, prevista dal d.P.R. n. 600 del 1973, art. 32, primo
comma, n. 7), per l'accertamento delle imposte dirette, quanto,
con riferimento all’IVA, dal d.P.R. n. 633 del 1972, art. 51, comma
2, n. 7), ai fini della richiesta di acquisizione, dagli istituti di
credito, di copia delle movimentazioni dei conti bancari, non
implica, in ogni caso, in assenza di previsioni specifiche,
l'inutilizzabilità dei dati acquisiti, salvo che ne sia derivato un
concreto pregiudizio al contribuente ovvero venga in discussione la
tutela di diritti fondamentali di rango costituzionale dello stesso,
come l'inviolabilità della libertà personale o del domicilio, in quanto
detta autorizzazione attiene solo ai rapporti interni ed in materia
tributaria non vige il principio, invece sancito dal cod. proc. pen.,
dell'inutilizzabilità della prova irritualmente acquisita (Cass. n.
11642 del 2023; Cass. n. 35725 del 2022; Cass. n. 13353 del
2018, in materia di imposte dirette). È, peraltro, in linea di
principio imprescindibile che l'omissione dell'autorizzazione si sia
tradotta in un concreto pregiudizio per il contribuente (Cass. n.
9480 del 2018), pregiudizio che nella specie è del tutto
genericamente adombrato, senza specificazione della sua
fisionomia e della sua entità. La giurisprudenza di legittimità ha
14 di 18

--- Pagina 15 ---

anche chiarito che non vi è neppure obbligo di allegazione della
autorizzazione. Si è infatti affermato che l'autorizzazione prescritta
dall'art. 51, comma 2, n. 7) cit., ai fini dell'espletamento delle
indagini bancarie, esplica una funzione organizzativa, incidente nei
rapporti tra uffici, e non richiede alcuna motivazione, sicché la sua
mancata allegazione ed esibizione all'interessato non comporta
l'illegittimità dell'avviso di accertamento fondato sulle risultanze
delle movimentazioni bancarie acquisite, che può derivare solo
dalla sua materiale assenza e sempre che ne sia derivato un
concreto pregiudizio per il contribuente (Cass. n. 3628 del 2017;
Cass. n. 16874 del 2009).
Nella specie, il motivo si risolve in una contestazione generica,
priva di specifica allegazione delle operazioni anteriori al rilascio
dell’autorizzazione e del concreto pregiudizio subito, sicché non
supera la soglia di ammissibilità.
Il settimo motivo è inammissibile.
Si deduce la violazione del principio di proporzionalità,
sostenendosi che vi sarebbe una sproporzione manifesta tra
l’ammontare dei tributi accertati e le sanzioni irrogate, in contrasto
con i principi di ragionevolezza e adeguatezza dell’azione
amministrativa.
La censura difetta di specificità, risolvendosi in una contestazione
priva di adeguata articolazione critica. Il ricorrente non deduce
alcun errore di computo né indica parametri normativi violati nella
determinazione delle sanzioni, ma si limita a evocare una presunta
severità delle stesse, senza correlare tale affermazione a una
concreta analisi dei criteri di calcolo applicati. L’invocazione del
principio di proporzionalità, pur astrattamente rilevante, non è
accompagnata da alcuna verifica in concreto dell’irragionevolezza o
della sproporzione tra l’imposta accertata e la sanzione irrogata. Ne
consegue l’inammissibilità del motivo per carenza di specifica
allegazione e di autosufficienza. Il motivo, con ogni evidenza, mira
15 di 18

--- Pagina 16 ---

a rivalutare inammissibilmente il fatto. La giurisprudenza
prevalente di questa Corte ha chiarito che il ricorrente non può
rimettere in discussione, contrapponendone una propria, la
valutazione di fatto compiuta dal giudice di merito, fondata su un
apprezzamento degli elementi istruttori disponibili. Il sindacato di
legittimità, infatti, non consente di riesaminare il merito della
causa, ma si limita a verificare la correttezza giuridica e la tenuta
logico-formale della motivazione, restando riservata al giudice di
merito la selezione delle fonti del proprio convincimento, la
valutazione dell’attendibilità delle prove e la scelta di quelle
ritenute idonee a dimostrare i fatti controversi (Cass., 26 ottobre
2021, n. 30042; Cass., 7 aprile 2017, n. 9097; Cass., 7 marzo
2018, n. 5355).
L’ottavo motivo è parimenti inammissibile.
Viene lamentata la violazione dei principi di buona fede,
correttezza, imparzialità e contraddittorio, assumendosi che il
giudice tributario avrebbe omesso di verificare in concreto le
giustificazioni fornite dal contribuente, specie in presenza di
accertamenti fondati su presunzioni.
La rubrica del motivo si limita a richiamare principi generali e
norme costituzionali senza correlare tali principi a specifici
comportamenti dell’Amministrazione o a puntuali passaggi della
motivazione della sentenza impugnata. Inoltre, pur nella genericità
della rubrica, la censura lamenta che la CTR non abbia esaminato
le giustificazioni offerte in relazione alle operazioni contestate.
Tuttavia, il motivo è inammissibile perché non indica quali
giustificazioni siano state dedotte, con quali atti e in quale fase del
giudizio esse siano state ritualmente introdotte in causa, così da
consentire la verifica della loro effettiva esistenza e rilevanza.
La doglianza si fonda su richiami astratti a principi generali – quali
buona fede, imparzialità, correttezza, buon andamento e
contraddittorio – senza che tali principi siano declinati in relazione a
16 di 18

--- Pagina 17 ---

specifici comportamenti dell’Amministrazione o a puntuali passaggi
della motivazione della sentenza impugnata. Il motivo si risolve in
una critica che si colloca al di fuori del perimetro del vizio di
violazione di legge, mirando in realtà a sollecitare una diversa
valutazione del merito della controversia, non consentita in sede di
legittimità. In assenza di un preciso riferimento normativo e di una
concreta articolazione del vizio denunciato, il motivo non supera la
soglia di ammissibilità. L’obiettivo malcelato al fondo della censura
è quello teso ad una più appagante ricostruzione del fatto e, con
esso, del merito della controversia. Detta aspirazione è preclusa
nella presente sede. In definitiva, il motivo si risolve in una critica
alla ricostruzione della fattispecie concreta operata dal giudice di
merito, fondata sulla valutazione delle risultanze istruttorie, e non
integra un vizio di violazione di legge (Cass., 19 agosto 2020, n.
17313). È principio consolidato che non è ammissibile il ricorso per
cassazione che, pur formalmente prospettando una violazione
normativa, miri in realtà a sollecitare una rivalutazione del fatto,
così trasformando surrettiziamente il giudizio di legittimità in un
terzo grado di merito (Cass., 4 aprile 2017, n. 8758).
In questo caso la doglianza si risolve in una critica sommaria, priva
di specifica allegazione degli atti e delle fasi processuali in cui le
giustificazioni sarebbero state introdotte, sicché non supera la
soglia di ammissibilità e si traduce in una sollecitazione a una
diversa valutazione del merito, non consentita in sede di legittimità.
Il ricorso va, in ultima analisi, rigettato.
Le spese sono regolate dalla soccombenza.
P.Q.M.
Rigetta il ricorso.
Condanna la parte ricorrente al pagamento in favore della
controricorrente delle spese del giudizio di legittimità, che liquida in
euro 5.900,00 per compensi, oltre spese prenotate a debito.
17 di 18

--- Pagina 18 ---

Si dà atto del fatto che, ai sensi del d.P.R. n. 115 del 2002, art. 13,
comma 1-quater, sussistono i presupposti per il versamento
dell'ulteriore importo a titolo di contributo unificato pari a quello
per il ricorso, a norma dello stesso articolo 13, comma 1-bis, se
dovuto.
Così deciso in Roma, il 25/09/2025.
Il Presidente
GIOVANNI LA ROCCA
18 di 18