======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 25561/2021 R.G. proposto da:
FACHINI GEARS SPA (c.f. 06408720156), rappresentata e difesa
dagli avvocati ELVEZIO SANTARELLI (SNTLVZ69A30H501E) e
GIANNALBERTO MAZZEI (MZZGNL72B27L845G)
-ricorrente-
contro
AGENZIA DELLE ENTRATE (c.f. 06363391001), in persona del
Direttore pro tempore, rappresentata e difesa dall’Avvocatura
Generale dello Stato
-resistente-
avverso la sentenza della Commissione Regionale della Lombardia
n. 885/2021 depositata il 02/03/2021.
Udita la relazione svolta nella camera di consiglio del 04/11/2025
dal Consigliere Gianluca Bordon.
Rilevato che:

--- Pagina 2 ---

1. con la sentenza impugnata la CTR della Lombardia, in riforma
della decisione di primo grado, ha rigettato il ricorso di Facchini
Gears Spa. La società aveva acquisito nel 2011 un impianto
fotovoltaico per il quale aveva chiesto l’accesso alla tariffa
incentivante disciplinata dal d.m. 5 maggio 2011 (IV conto
energia). L’investimento rientrava anche nell’ambito
dell’agevolazione fiscale di cui all’art. 6 legge n. 388 del 2000 (cd
“Tremonti Ambiente”) commisurata all’acquisizione
d’immobilizzazioni materiali necessarie per prevenire, ridurre o
riparare danni all’ambiente. In un primo tempo, la contribuente
aveva ritenuto, a seguito dell’incertezza normativa, di poter
cumulare la tariffa incentivante prevista dal conto energia con la
detassazione ambientale. In seguito, in data 23/12/2016, aveva
ripresentato le dichiarazioni dei redditi integrative (da Unico 2012 a
Unico 2016) al fine di recuperare il beneficio fiscale. Per l’anno
d’imposta 2014 l’Ufficio aveva provveduto a recuperare il credito
d’imposta esposto nella dichiarazione 2015, notificando una cartella
di pagamento;
2. per  il giudice di secondo grado dovevano trovare i principi
affermati da Cass. 30151/2019, secondo cui: “In caso di errori od
omissioni nella dichiarazione dei redditi in danno del contribuente,
la dichiarazione integrativa per la loro correzione deve essere
presentata, ex art. 2, comma 8-bis, del d.P.R. n. 322 del 1998, non
oltre il termine di presentazione della dichiarazione riguardante il
periodo di imposta successivo, portando in compensazione il
credito eventualmente risultante. In caso di avvenuto pagamento
di maggiori somme rispetto a quelle dovute, il contribuente,
indipendentemente dal rispetto del suddetto termine, può in ogni
caso opporsi, in sede contenziosa, alla maggior pretesa tributaria
dell'Amministrazione finanziaria, senza però poter opporre in
compensazione tali somme alle maggiori pretese di quest'ultima
[…]”;
2 di 5

--- Pagina 3 ---

3. avverso la sentenza Facchini Gears Spa ha proposto ricorso
affidato a quattro motivi. L’Agenzia delle entrate non ha depositato
controricorso ma prodotto unicamente una nota di costituzione al
solo fine dell’eventuale partecipazione all’udienza pubblica;
4. dopo che la causa è stata avviata alla trattazione in camera di
consiglio, ai sensi dell’art. 380-bis.1 c.p.c.,  la difesa erariale ha
chiesto l’estinzione del giudizio per cessazione della materia del
contendere con compensazione delle spese perché l’Agenzia delle
entrate le ha comunicato informalmente la regolarità della
definizione agevolata ai sensi dell’art. 36 d.l. 124 del 2019;
considerato che: 1. nel porre fine a un quadro d’incertezze, l’art. 36 d.l. n. 124 del
2019 conv., con mod., dalla legge n. 157 del 2019 ha disposto il
divieto di cumulo degli incentivi alla produzione di energia elettrica
da impianti fotovoltaici di cui al III, IV e V Conto energia con la
detassazione per investimenti ambientali prevista dall'articolo 6,
commi da 13 a 19, legge n. 388 del  2000, riconoscendo ai
produttori incorsi nel divieto la facoltà di continuare a godere delle
più vantaggiose tariffe incentivanti. L’art. 36 stabilisce: a) «Il
mantenimento del diritto a beneficiare delle tariffe incentivanti
riconosciute dal Gestore dei Servizi Energetici alla produzione di
energia elettrica è subordinato al pagamento di una somma
determinata applicando alla variazione in diminuzione effettuata in
dichiarazione relativa alla detassazione per investimenti ambientali
l'aliquota d'imposta pro tempore vigente» (comma 2); b) «I
soggetti che intendono avvalersi della definizione di cui al comma 2
devono presentare apposita comunicazione all'Agenzia delle
entrate” (comma 3); c) nella comunicazione “il contribuente indica
l'eventuale pendenza di giudizi aventi ad oggetto il recupero delle
agevolazioni non spettanti in virtù del divieto di cumulo di cui al
comma 1 e assume l'impegno a rinunciare agli stessi giudizi […]
L'estinzione del giudizio è subordinata all'effettivo perfezionamento
3 di 5

--- Pagina 4 ---

della definizione e alla produzione, nello stesso giudizio, della
documentazione attestante i pagamenti effettuati». Le condizioni
per l’estinzione sono costituite dalla presentazione della
comunicazione di cui al comma 3 e il pagamento degli importi
dovuti nel termine stabilito dalla legge;
2. non deve procedersi all’esame nel merito dei motivi di ricorso
perché con la comunicazione 9 ottobre 2025 la difesa erariale ha
confermato la regolarità della definizione agevolata su cui  Facchini
Gears Spa si era soffermata con il primo motivo di ricorso. È
oramai incontestato che la società avesse aderito alla sanatoria in
data 30 giugno 2020, depositando la comunicazione di rinuncia ai
giudizi pendenti e la documentazione sulla restituzione del beneficio
derivante dall’agevolazione fiscale, con il versamento tramite
modello F24, sempre il 30 giugno 2020, per consentire l’estinzione
del giudizio;
3. le spese dell’intero giudizio vengono compensate. Trova
applicazione l’art. 46, comma 3, d.lgs. n. 546 del 1992, secondo
cui nei casi di definizione delle pendenze tributarie previste dalla
legge le spese del giudizio restano a carico della parte che le ha
anticipate. Occorre inoltre considerare che dai documenti depositati
dalla ricorrente (verbale udienza 1/2/2021) non risulta che, dopo la
richiesta 19/1/2021 di definizione agevolata, il giudice di merito
avesse interloquito con le parti prima di decidere la causa.
L’Agenzia delle entrate ha tenuto un comportamento processuale
conforme al principio di lealtà, ai sensi dell'art. 88 c.p.c., dando
atto con la comunicazione menzionata dell’avvenuta regolare
definizione della procedura;
4. non ricorrono i presupposti, ai sensi dell’articolo 13 comma 1-
quater del d.P.R. n. 115 del 2002, per il versamento, da parte del
ricorrente, dell’ulteriore importo a titolo di contributo unificato pari
a quello previsto per il ricorso a norma del comma 1-bis del citato
art. 13, trattandosi di misura la cui natura eccezionale, in quanto
4 di 5

--- Pagina 5 ---

sanzionatoria, impedisce ogni estensione interpretativa oltre i casi
tipici del rigetto, inammissibilità o improcedibilità dell’impugnazione
(Cass. 23175/2015, Cass. 10140/2020 e Cass. 1420/2022);
P.Q.M.
dichiara l’estinzione del giudizio e compensa le spese di lite.
Così deciso in Roma, il 04/11/2025.
Il Presidente
Lucio Napolitano
5 di 5