======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

SOSPENSIONE RIMBORSO IRES 2016.
SENTENZA
sul ricorso iscritto al n. 23108/2023 R.G. proposto da:
AGENZIA DELLE ENTRATE, in persona del Direttore pro-
tempore, domiciliata in Roma, via dei Portoghesi n. 12, presso
l’Avvocatura Generale dello Stato dalla quale è rappresentata e
difesa ex lege,
– ricorrente –
contro
BANCA IFIS S.P.A., in persona del legale rappresentante pro-
tempore, rappresentata e difesa dagli avv.ti Mario Martelli,
Giovanni Caliceti e Giorgia Passacantilli in virtù di procura
speciale allegata del controricorso,
– controricorrente –
avverso la sentenza della Corte di Giustizia Tributaria di secondo
grado del Lazio n. 4266/2023, depositata l’11 luglio 2023;

--- Pagina 2 ---

udita la relazione della causa svolta nella pubblica udienza del
10 settembre 2025 dal consigliere dott. Valentino Lenoci;
viste le conclusioni del Pubblico Ministero, in persona del sost.
proc. gen. dott. Alessandro Pepe, che ha concluso chiedendo
l’accoglimento del ricorso;
uditi per l’Agenzia delle Entrate l’avvocato dello Stato Francesca
D’Ambrosio, e per la Banca IFIS s.p.a. l’avv. Giovanni Caliceti;
FATTI DI CAUSA
1. La Banca IFIS s.p.a., con atto stipulato il 29 aprile 2015,
registrato il 13 maggio 2015, acquistava il credito IRES
risultante dall’ultima dichiarazione dei redditi presentata dalla
liquidatela del Consorzio Produttori Nocciole dei Cimini s.c.r.l.,
posto in liquidazione coatta amministrativa con D.M. del 28
giugno 1995. Tale credito riguardava le ritenute fiscali applicate
sugli interessi attivi maturati alla data del 31 dicembre 2014 sui
depositi bancari liquidati dagli istituti di credito, nonché le
ulteriori ritenute che sarebbero maturate dal 1° gennaio 2015
fino alla chiusura del conto corrente intestato alla procedura.
La Banca IFIS pertanto, con istanza del 7 settembre 2017
chiedeva all’Agenzia delle Entrate il rimborso della somma di €
153.160,00, pari all’importo del credito risultante dalla
dichiarazione presentata al termine della procedura.
Con comunicazione del 22 settembre 2017 l’Ufficio richiedeva
alla società Consorzio Produttori Nocciole dei Cimini s.c.r.l. la
documentazione contabile necessaria per procedere alla verifica.
Successivamente, in data 9 ottobre 2017 l’Ufficio notificava alla
cessionaria provvedimento di sospensione dell’esecuzione del
rimborso IRES richiesto.
R.G. N. 23108/2023 Cons. est. Valentino Lenoci
2

--- Pagina 3 ---

2. Avverso tale diniego la Banca IFIS s.p.a. proponeva ricorso
dinanzi alla Commissione Tributaria Provinciale di Viterbo la
quale, con sentenza n. 48/2020, depositata il 13 febbraio 2020,
lo accoglieva, ordinando il rimborso richiesto.
3. Interposto gravame dall’Agenzia delle Entrate, la Corte di
Giustizia Tributaria di secondo grado del Lazio, con sentenza n.
4266/2023, pronunciata il 27 giugno 2023 e depositata in
segreteria l’11 luglio 2023, rigettava l’appello dell’Ufficio,
confermando la sentenza di primo grado e condannando
l’appellante alla rifusione delle spese di giudizio
4. Avverso tale sentenza ha proposto ricorso per cassazione
l’Agenzia delle Entrate, sulla base di un unico motivo (ricorso
notificato il 27 novembre 2023).
La Banca IFIS s.p.a. resiste con controricorso.
5. Con decreto del 14 aprile 2025 è stata fissata la discussione
del ricorso dinanzi a questa sezione per la pubblica udienza del
10 settembre 2025.
All’udienza suddetta sono comparsi i procuratori delle parti, che
hanno concluso come da verbale in atti.
Il Pubblico Ministero ha concluso chiedendo l’accoglimento del
ricorso.
RAGIONI DELLA DECISIONE
1. Con l’unico motivo di ricorso l’Agenzia delle Entrate
eccepisce violazione e falsa applicazione degli artt. 22 e 183
d.P.R. 22 dicembre 1986, n. 917, nonché dell’art. 2697 c.c., in
relazione all’art. 360, comma 1, num. 3), c.p.c.
Deduce, in particolare, l’Ufficio che erroneamente la C.T.R.
aveva ritenuto sufficiente, ai fini del rimborso del credito IRES a
titolo di ritenuta di acconto su interessi passivi di conti correnti
R.G. N. 23108/2023 Cons. est. Valentino Lenoci
3

--- Pagina 4 ---

intestati al Consorzio cedente, la mera attestazione
dell’effettuazione di tali ritenute, in quanto tali ritenute
attengono ad imposte da scomputare dalle imposte liquidate sul
reddito successivo, per cui sarebbe stato necessario fornire la
prova dell’entità del reddito complessivo di impresa ottenuto nel
periodo di imposta cui il richiesto rimborso si riferiva.
2. Il motivo è infondato.
Il credito IRES acquistato dalla Banca IFIS è interamente
costituito dalle ritenute a titolo di acconto operate ex art. 26
d.P.R. 29 settembre 1973, n. 600, sugli interessi attivi erogati
dagli istituti di credito.
Più specificamente, le ritenute da cui si è originato il credito
riguardano gli interessi maturati sui conti correnti/depositi
intestati alla procedura di liquidazione coatta amministrativa del
Consorzio Produttori Nocciole dei Cimini s.c.r.l. nel periodo dal
28 giugno 1995 al 16 novembre 2016.
L’esistenza di tali ritenute è stata documentata con le
certificazioni attestanti la loro effettuazione, a titolo di acconto,
nei confronti della procedura; tale circostanza è sostanzialmente
incontestata.
Va rilevato, inoltre, che, con il ricorso introduttivo in primo
grado, la Banca IFIS ha documentato che, con la dichiarazione
dei redditi presentata ex artt. 183 d.P.R. n. 917/1986 e 5,
comma 4, d.P.R. 22.7.1998, n. 322, il commissario liquidatore
della procedura di l.c.a. Consorzio Produttori Nocciole dei Cimini
s.c.r.l. aveva dichiarato che la procedura non aveva realizzato
alcun reddito da assoggettare a tassazione [v. all. sub n. 4) al
ricorso in primo grado], e quindi non vi era alcun reddito da
dichiarare ed alcuna imposta dalla quale “scomputare” le
R.G. N. 23108/2023 Cons. est. Valentino Lenoci
4

--- Pagina 5 ---

ritenute operate ex art. 22, comma 1, lett. c), d.P.R. n.
917/1986, e risultanti a credito.
In questa situazione, la C.T.R. correttamente ha ritenuto
assolto l’onere della prova del credito da parte della Banca IFIS,
nel mentre l’Agenzia delle Entrate non ha offerto alcun fatto
impeditivo, modificativo o estintivo del credito, come pure
avrebbe potuto – anche in ossequio al principio di “vicinanza
della prova” (cfr. Cass. 22 aprile 2022, n. 12910) – dimostrando,
attraverso le ordinarie procedure di accertamento, che, al
contrario di quanto dichiarato dal commissario liquidatore, al
termine della procedura concorsuale era residuato un reddito da
dichiarare, e quindi vi era una imposta da versare dalla quale
scomputare le ritenute in oggetto.
3. Consegue il rigetto del ricorso.
Le spese di giudizio seguono la soccombenza della ricorrente,
secondo la liquidazione di cui al dispositivo.
Rilevato che risulta soccombente parte ammessa alla
prenotazione a debito del contributo unificato, per essere
Amministrazione pubblica difesa dall’Avvocatura Generale dello
Stato, non si applica il d.P.R. 30 maggio 2002, n. 115.
P.Q.M.
La Corte rigetta il ricorso.
Condanna l’Agenzia delle Entrate alla rifusione, in favore della
Banca IFIS s.p.a., delle spese del presente giudizio, che si
liquidano in € 7.300,00 per compensi ed € 200,00 per esborsi,
oltre 15% per rimborso spese generali, C.A.P. ed I.V.A.
Così deciso in Roma, il 10 settembre 2025.
Il Consigliere est.                               Il Presidente (Dott. Valentino Lenoci)                        (Dott. Lucio Napolitano)
R.G. N. 23108/2023 Cons. est. Valentino Lenoci
5