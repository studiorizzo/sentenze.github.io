======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

OGGETTO: Irpef 2006 - Reddito di partecipazione - Società di persone - Violazione del contraddittorio - Conseguenze.
ORDINANZA
sul ricorso proposto da:
Agenzia delle Entrate, in persona del Direttore, legale
rappresentante pro tempore, rappresentata e difesa, ex lege,
dall’Avvocatura generale dello Stato, e domiciliata presso i suoi
uffici, alla via dei Portoghesi n. 12 in Roma;
- ricorrente -
contro
Pantaleo Domenico, rappresentato e difeso, giusta procura
speciale allegata al ricorso, dagli Avv.ti Riccardo Pagliarulo del Foro
di Bari e Francesco Bianco del Foro di Brindisi, che hanno indicato
recapito Pec, avendo il contribuente dichiarato domicilio presso lo
studio dell’Avv. Francesco Napolitano, alla via Po n. 9 in Roma;
- controricorrente -
avverso
la sentenza n. 2290, pronunciata dalla Commissione Tributaria
Regionale della Puglia, sezione staccata di Lecce, il 17.10.2016, e
pubblicata il 3.7.2017;
ascoltata, in camera di consiglio, la relazione svolta dal
Consigliere Paolo Di Marzio;

--- Pagina 2 ---

la Corte osserva:
Fatti di causa
1. L’Agenzia delle Entrate procedeva a verifica fiscale nei
confronti della Pan Frutta Sas, pertanto una società di persone,
dedita al commercio di ortofrutticoli, e contestava il maggior
reddito ritenuto conseguito nell’anno 2006. Al socio Pantaleo
Domenico era quindi notificato l’avviso di accertamento n.
TVH01A301431, in relazione al reddito di partecipazione ritenuto
conseguito ai fini Irpef.
2. Il contribuente impugnava l’atto impositivo innanzi alla
Commissione Tributaria Provinciale di Brindisi, contestando che
potesse ritenersi accertato il conseguimento di un maggior reddito
da parte della società. Anche altro socio e la società proponevano
impugnativa avverso gli atti impositivi loro notificati. La CTP
riteneva fondate le difese proposte da Domenico Pantaleo, ed
annullava l’avviso di accertamento.
3. L’Agenzia delle Entrate spiegava appello, avverso la
decisione sfavorevole conseguita nel primo grado del giudizio,
innanzi alla Commissione Tributaria Regionale della Puglia, sezione
staccata di Lecce, che confermava la decisione dei giudici di primo
grado.
4. Avverso la pronuncia del giudice del gravame ha proposto
ricorso per cassazione l’Agenzia delle Entrate, affidandosi a due
motivi di ricorso. Il contribuente ha depositato atto di costituzione
in giudizio.
Ragioni della decisione
1. Con il primo motivo di ricorso, proposto ai sensi dell’art 360,
primo comma, n. 3, cod. proc. civ., l’Ente impositore contesta la
violazione e falsa applicazione dell’art. 2697 cod. civ. e dell’art. 21,
comma 4, del Dpr n. 633 del 1972, per avere la CTR erroneamente
ritenuto che l’Amministrazione finanziaria non avesse offerto la
prova presuntiva del maggior reddito conseguito dalla società.
2 di 4

--- Pagina 3 ---

2. Mediante il secondo strumento di impugnazione, introdotto ai
sensi dell’art. 360, primo comma, n. 3, cod. proc. civ., la ricorrente
censura la violazione dell’art. 39, comma 1, lett. d), del Dpr n. 600
del 1973, avendo il giudice dell’appello erroneamente valutato la
prova presuntiva offerta dall’Amministrazione finanziaria.
3. Non sussistono le condizioni perché i motivi di ricorso siano
esaminati.
Deve infatti rilevarsi d’ufficio il difetto del contraddittorio, sin
dal primo grado di giudizio, poiché viene in rilievo il consolidato
principio secondo cui l'unitarietà dell'accertamento, che è alla base
della rettifica delle dichiarazioni dei redditi delle società di persone
di cui all'art. 5 del Tuir e dei soci delle stesse, e la conseguente
automatica imputazione dei redditi a ciascun socio, comporta che il
ricorso tributario proposto, anche avverso un solo avviso di
rettifica, da uno dei soci o dalla società, riguarda inscindibilmente
sia la società che tutti i soci e impone che siano tutti parte dello
stesso procedimento, non potendo la controversia essere decisa
limitatamente ad alcuni soltanto di essi. Da ciò consegue che il
ricorso proposto anche da uno soltanto dei soggetti interessati
impone l'integrazione del contraddittorio ai sensi dell'art. 14 del
d.lgs. n. 546 del 1992 e che il giudizio celebrato senza la
partecipazione di tutti i litisconsorti necessari è affetto da nullità
assoluta, rilevabile in ogni stato e grado del procedimento, anche
d’ufficio, salvo che i soci prospettino questioni personali come la
qualità di socio o la decadenza dal potere di accertamento o la
ripartizione del reddito tra i soci (Cass. sez. un. n. 14815 del 2008;
Cass. n. 15116 del 2018).
4. Deve pertanto dichiararsi la nullità del giudizio con
rimessione della causa al giudice di primo grado, perché possa
procedere alla trattazione del processo con tutti i litisconsorti
necessari.
3 di 4

--- Pagina 4 ---

Analoghe decisioni sono state assunte da questa Corte di
legittimità, in relazione al medesimo accertamento tributario
relativo all’anno 2006, con pronunce n. 9150/2025 (società) e
10406/2019 (altro socio, Pantaleo Benedetta). Sembra anche
opportuno segnalare che, con pronuncia n. 9151/2025, questa
Corte si è espressa in merito agli accertamenti compiuti, nei
confronti della Pan Frutta Sas e dei soci, in relazione all’anno 2007.
La Corte di Cassazione,
P.Q.M.
in ordine al ricorso proposto dall’Agenzia delle Entrate,
dichiara la nullità dell’intero giudizio, cassa la decisione impugnata
e rinvia innanzi alla Corte di giustizia tributaria di primo grado di
Brindisi perché, in diversa composizione, proceda a nuovo giudizio,
nel rispetto del litisconsorzio necessario tra la società ed i soci, e
provveda anche a regolare tra le parti le spese di lite del giudizio di
legittimità.
Così deciso in Roma il 6.11.2025
Il Presidente
Andreina Giudicepietro
4 di 4