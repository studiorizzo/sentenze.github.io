======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Oggetto: Ires – sentenza di appello - motivazione inesistente - nullità
ORDINANZA
sul ricorso iscritto al n. 15852/2024 R.G. proposto da:
AGENZIA DELLE ENTRATE, in persona del Direttore pro tempore,
con sede in Roma, via Cristoforo Colombo n. 426 C/D, domiciliata
in Roma, alla Via dei Portoghesi n. 12, presso l’Avvocatura
Generale dello Stato dalla quale è rappresentata e difesa ope legis;
– ricorrente –
contro
F.LLI RIGHINI s.r.l., quale società incorporante la Righini Meccanica
s.r.l., in persona del legale rappresentante pro tempore,
rappresentata e difesa, in virtù di procura speciale allegata al
controricorso, dall’Avv. Rinuccia Marchisio, la quale ha indicato
indirizzo Pec;
– controricorrente –
avverso la sentenza della Corte di giustizia tributaria di secondo
grado della Emilia-Romagna, n. 179/12/2023, depositata in data 3
febbraio 2023.
Udita la relazione svolta nella camera di consiglio del 4 novembre
2025 dal Consigliere Cesare Taraschi.
FATTI DI CAUSA
1. La Righini Meccanica s.r.l. (ora, F.lli Righini s.r.l. a seguito
di fusione per incorporazione) impugnava, dinanzi alla

--- Pagina 2 ---

Commissione tributaria provinciale di Ravenna, la cartella di
pagamento n. 093 2016 0006233267, notificatale dall’Agente della
riscossione per il recupero di una maggiore Ires di euro 12.161,00,
oltre interessi e sanzioni amministrative, in conseguenza del
disconoscimento, da parte dell’Ufficio, della perdita di esercizio
riportata dalla società contribuente nella dichiarazione integrativa
dei redditi presentata, per l’anno d’imposta 2012, ai sensi dell’art.
2, comma 8-bis, d.P.R. n. 322/1998.
La CTP accoglieva il ricorso ed annullava la cartella di
pagamento.
2. L’Ufficio interponeva gravame innanzi alla Corte di giustizia
tributaria di secondo grado dell’Emilia-Romagna, la quale rigettava
l’appello e confermava la sentenza impugnata.
3. Avverso la decisione della CGT-2 ha proposto ricorso per
cassazione l’Ufficio, affidandosi ad un unico motivo. La società
contribuente ha resistito con controricorso.
È stata, quindi, fissata l’adunanza camerale del 04/11/2025.
RAGIONI DELLA DECISIONE
1. Con l’unico motivo di ricorso l’Ufficio deduce la «nullità
della motivazione per mancanza assoluta della stessa, ai sensi degli
artt. 36, comma 2, n. 4), del D.lgs. 31 dicembre 1992, n. 546,
132, II comma, n. 4), cod. proc. civ., 118 disp. att. cod. proc. civ.
e 111, VI comma, Cost., in relazione all’art. 360, I comma, n. 4),
cod. proc. civ.». Lamenta, in particolare, che la CTR avrebbe del
tutto omesso di indicare una motivazione idonea a sorreggere il
rigetto dell’appello, ossia le ragioni e gli elementi, in fatto e/o in
diritto, posti a fondamento della statuizione adottata, con
violazione del “minimo costituzionale” di motivazione richiesto
dall’art. 111, sesto comma, Cost.
2. Il motivo è fondato.
3. Giova premettere che, secondo la giurisprudenza di questa
Corte, la motivazione è solo “apparente” e la sentenza è nulla
2 di 4

--- Pagina 3 ---

quando, benché graficamente esistente, non renda percepibile il
fondamento della decisione, perché recante argomentazioni
obiettivamente inidonee a far conoscere il ragionamento seguito
dal giudice per la formazione del proprio convincimento, non
potendosi lasciare all’interprete il compito di integrarla con le più
varie, ipotetiche congetture (Cass., Sez. U., 07/04/2014 n. 8053).
E’ pur vero che, in seguito alla riformulazione dell'art. 360,
primo comma, n. 5, c.p.c., disposta dall'art. 54 del d.l. n. 83/2012,
conv., con modif., dalla l. n. 134/2012, non è più deducibile quale
vizio di legittimità il semplice difetto di sufficienza della
motivazione, ma i provvedimenti giudiziari non si sottraggono
comunque all'obbligo di motivazione previsto in via generale
dall'art. 111, sesto comma, Cost. e, nel processo civile, dall'art.
132, secondo comma, n. 4, c.p.c. Tale obbligo è violato qualora la
motivazione sia totalmente mancante o meramente apparente,
ovvero essa risulti del tutto inidonea ad assolvere alla funzione
specifica di esplicitare le ragioni della decisione (per essere afflitta
da un contrasto irriducibile tra affermazioni inconciliabili oppure
perché perplessa ed obiettivamente incomprensibile) e, in tal caso,
si concreta una nullità processuale deducibile in sede di legittimità
ai sensi dell'art. 360, primo comma, n. 4, c.p.c. (Cass. 25/09/2018,
n. 22598; Cass. 03/03/2022, n. 7090).
4. Nel caso di specie, la sentenza impugnata, oltre
all’intestazione, presenta due parti, rispettivamente denominate
«svolgimento del processo» e «motivi della decisione», aventi un
contenuto perfettamente identico: in entrambe le parti, la CGT-2,
dopo la ricognizione dei fatti di causa, ha apoditticamente concluso
che «convincimento di questa Corte è che l’appello dell’Ufficio non
sia fondato e debba essere disatteso». Segue il «P.Q.M.» con cui la
CGT-2 «definitivamente pronunciando, respinge l’appello dell’Ufficio
e conferma la sentenza impugnata».
3 di 4

--- Pagina 4 ---

In sostanza, i «motivi della decisione» sono, forse per mero
refuso, un “copia e incolla” dello «svolgimento del processo». Non
risultano, quindi, minimamente indicate le ragioni che hanno
portato al rigetto dell’appello, configurandosi una fattispecie di
inesistenza della motivazione, solo graficamente presente, ma, in
realtà, del tutto mancante in ordine alle argomentazioni costituenti
il percorso logico-giuridico della decisione.
5. In base alle considerazioni svolte, il ricorso va accolto e la
sentenza di appello cassata, con rinvio alla Corte di giustizia
tributaria di secondo grado della Emilia-Romagna, in diversa
composizione, perché proceda a nuovo giudizio ed alla liquidazione
delle spese di legittimità.
P.Q.M.
La Corte accoglie il ricorso, cassa la sentenza impugnata e rinvia
alla Corte di giustizia tributaria di secondo grado della Emilia-
Romagna, perché, in diversa composizione, proceda a nuovo
giudizio, provvedendo anche a regolare le spese del giudizio di
legittimità.
Così deciso in Roma, nella camera di consiglio del 4 novembre
2025.
Il Presidente
Lucio Napolitano
4 di 4