======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 22336/2016 R.G. proposto da:
AGENZIA DELLE ENTRATE, elettivamente domiciliata in ROMA, VIA
DEI PORTOGHESI 12, presso l'AVVOCATURA GENERALE DELLO
STATO (ADS80224030587), che la rappresenta e difende
-ricorrente-
contro
CONAGRIP - CONSORZIO AGRICOLTORI PUGLIESI, elettivamente
domiciliato in ROMA, VIA OSLAVIA 28, presso lo studio dell’avvocato
BOTTACCHIARI ROBERTO (BTTRRT63L11H501Q), che lo rappresenta
e difende
-controricorrente-
avverso SENTENZA di COMM.TRIB.REG. DELLA PUGLIA - SEZ.ST.
FOGGIA n. 655/25/16 depositata il 16/03/2016.
Udita la relazione svolta nella camera di consiglio del 13/06/2025 dal
Consigliere GIACOMO MARIA NONNO.
FATTI DI CAUSA
1. Con la sentenza n. 655/25/16 del 16/03/16, la Commissione
tributaria regionale della Puglia - Sezione staccata di Foggia (di

--- Pagina 2 ---

seguito CTR) rigettava l’appello proposto dall’Agenzia delle entrate (di
seguito AE) avverso la sentenza n. 306/07/14 della Commissione
tributaria provinciale di Foggia (di seguito CTP), che aveva accolto il
ricorso di CON.AGRI.P. - Consorzio Agricoltori Pugliesi (di seguito,
Conagrip) nei confronti di un avviso di accertamento per IRES, IRAP e
IVA relative agli anni d’imposta 2007 e 2008.
1.1. Come emerge dalla sentenza impugnata e per quanto ancora
interessa in questa sede, l’avviso di accertamento era stato emesso in
ragione dell’utilizzazione, da parte del Consorzio contribuente, di
fatture per operazioni ritenute oggettivamente inesistenti.
1.2. La CTR respingeva l’appello dell’Ufficio evidenziando che: a)
nel caso di contestazione di utilizzazione di fatture emesse per
operazioni oggettivamente inesistenti, gravava sull’Ufficio la prova di
detta inesistenza; b) i verificatori non avevano tenuto conto del
Registro generale per la produzione e commercializzazione di mosti e
vini da tavola, dal quale si evinceva la regolare dichiarazione delle
quantità acquistate e vendute da Conagrip; c) la ditta Salso
Francesco Saverio, fornitrice del consorzio contribuente, aveva
effettivamente prodotto le quantità di mosto indicate nel registro
dalla stessa tenuto, sicché la vendita effettuata a Conagrip era reale;
d) Conagrip non aveva accesso ai rapporti tenuti dalla ditta Salso con
i propri fornitori e non poteva essere a conoscenza della frode dalla
stessa posta in essere.
2. AE impugnava la sentenza della CTR con ricorso per cassazione,
affidato a tre motivi.
3. Conagrip resisteva con controricorso.
RAGIONI DELLA DECISIONE
1. Il ricorso di AE è affidato a tre motivi, di seguito riassunti.
1.1. Con il primo motivo di ricorso si lamenta, in relazione all’art.
360, primo comma, n. 5, cod. proc. civ., omesso esame di numerosi
2 di 6

--- Pagina 3 ---

fatti decisivi che sono stati oggetto di discussione tra le parti. In
particolare, la CTR si sarebbe soffermata unicamente sulla produzione
di mosto da parte della ditta Salso e sulla congruità delle giacenze di
magazzino del consorzio verificato, senza considerare gli ulteriori
elementi indiziari forniti dall’Ufficio a sostegno della oggettiva
inesistenza delle operazioni contestate, riassunti dal processo verbale
di constatazione (di seguito PVC): esistenza di firme di
autotrasportatori che avevano dichiarato di non avere mai effettuato
il carico; mancata conoscenza da parte dei venditori del sig.
Francesco Salso; utilizzo di automezzi inidonei all’effettuazione dei
trasporti, esistenza di titoli di credito per importi rilevanti non
contabilizzati.
1.2. Con il secondo motivo di ricorso si deduce, in relazione all’art.
360, primo comma, n. 3, cod. proc. civ., violazione e falsa
applicazione dell’art. 109 del d.P.R. 22 dicembre 1986, n. 917 (Testo
Unico delle Imposte sui Redditi - TUIR) e degli artt. 2697, 2699 e
2700 cod. civ., nonché degli artt. 2699 e 2700 cod. civ., per non
avere la CTR tenuto conto che il PVC è assistito da fede privilegiata.
Gli elementi deducibili da tale PVC non erano stati debitamente
considerati dalla CTR, che ha erroneamente posto a carico dell’Ufficio
la prova dell’inesistenza delle operazioni.
1.3. Con il terzo motivo di ricorso si lamenta, in relazione all’art.
360, primo comma, n. 3, cod. proc. civ., violazione e falsa
applicazione dell’art. 19 del d.P.R. 26 ottobre 1972, n. 633 (decreto
IVA), per avere la CTR riconosciuto il diritto di detrazione dell’IVA pur
in presenza della prova presuntiva di operazioni fraudolente a
conoscenza del contribuente.
2. I motivi, che possono essere congiuntamente esaminati per la
loro stretta connessione, vanno accolti nei limiti delle considerazioni
che seguono.
3 di 6

--- Pagina 4 ---

2.1. Secondo la giurisprudenza di questa Corte, qualora l’Ufficio
contesti al contribuente l’utilizzazione di fatture attinenti ad
operazioni oggettivamente inesistenti, l'onere della prova «è a carico
dell'Amministrazione finanziaria e può essere assolto mediante
presunzioni semplici, come l'assenza di una idonea struttura
organizzativa (locali, mezzi, personale, utenze), mentre spetta al
contribuente, ai fini della detrazione dell'IVA e della deduzione dei
relativi costi, provare l'effettiva esistenza delle operazioni contestate,
non potendo tale onere ritenersi assolto con l'esibizione della fattura
ovvero in ragione della regolarità formale delle scritture contabili o
dei mezzi di pagamento adoperati, in quanto essi vengono di regola
utilizzati proprio allo scopo di far apparire reale un'operazione fittizia»
(da ultimo, Cass. n. 9723 del 10/04/2024). Peraltro,
l’Amministrazione finanziaria non ha l’onere «di dimostrare la mala
fede del contribuente, atteso che, una volta accertata l'assenza
dell'operazione, non è configurabile la buona fede di quest'ultimo, che
sa certamente se ed in quale misura ha effettivamente ricevuto il
bene o la prestazione per la quale ha versato il corrispettivo» (Cass.
n. 28628 del 18/10/2021; Cass. n. 18118 del 14/09/2016).
2.1.1. Grava, invece, sul contribuente l’onere di provare: i)
l'effettiva esistenza delle operazioni contestate, non potendo tale
onere ritenersi assolto con l'esibizione della fattura, ovvero in ragione
della regolarità formale delle scritture contabili o dei mezzi di
pagamento adoperati, in quanto essi vengono di regola utilizzati
proprio allo scopo di far apparire reale un'operazione fittizia (Cass. n.
28628 del 2021, cit.); ii) in alternativa, che le operazioni siano solo
soggettivamente inesistenti e, quindi, che i beni o servizi oggetto di
quelle fatture siano stati effettivamente acquistati ma non già
dall’impresa che quelle fatture ha formalmente emesso.
4 di 6

--- Pagina 5 ---

2.2. Sotto altro profilo, va evidenziato che «il processo verbale di
constatazione assume un valore probatorio diverso a seconda della
natura dei fatti da esso attestati, potendosi distinguere al riguardo un
triplice livello di attendibilità: a) il verbale è assistito da fede
privilegiata, ai sensi dell'art. 2700 c.c., relativamente ai fatti attestati
dal pubblico ufficiale come da lui compiuti o avvenuti in sua presenza
o che abbia potuto conoscere senza alcun margine di apprezzamento
o di percezione sensoriale, nonché quanto alla provenienza del
documento dallo stesso pubblico ufficiale ed alle dichiarazioni a lui
rese; b) quanto alla veridicità sostanziale delle dichiarazioni a lui rese
dalle parti o da terzi – e dunque anche del contenuto di documenti
formati dalla stessa parte e/o da terzi – esso fa fede fino a prova
contraria, che può essere fornita qualora la specifica indicazione delle
fonti di conoscenza consenta al giudice ed alle parti l'eventuale
controllo e valutazione del contenuto delle dichiarazioni; c) in
mancanza della indicazione specifica dei soggetti le cui dichiarazioni
vengono riportate nel verbale, esso costituisce comunque elemento di
prova, che il giudice deve in ogni caso valutare, in concorso con gli
altri elementi, potendo essere disatteso solo in caso di sua motivata
intrinseca inattendibilità o di contrasto con altri elementi acquisiti nel
giudizio, attesa la certezza, fino a querela di falso, che quei
documenti sono comunque stati esaminati dall'agente verificatore»
(Cass. n. 24461 del 05/10/2018; Cass. n. 28060 del 24/11/2017).
2.3. Nel caso di specie, l’Amministrazione finanziaria ha richiamato
per riassunto il PVC in ricorso, ai fini del rispetto del principio di
autosufficienza, e ha indicato gli elementi attraverso i quali è giunta
alla contestazione di operazioni oggettivamente inesistenti, non
essendo necessario fornire la prova della conoscenza o conoscibilità
della frode in capo alla società contribuente (come, del resto,
riconosciuto dalla stessa sentenza impugnata).
5 di 6

--- Pagina 6 ---

2.4. Tali elementi sono costituiti essenzialmente: i) dalla esistenza
delle firme degli autotrasportatori che hanno, invece, dichiarato ai
verificatori di non avere mai effettuato il trasporto; ii) dalla
circostanza che la ditta del sig. Francesco Salso è sostanzialmente
sconosciuta ai venditori; iii) dall’utilizzo di automezzi inidonei
all’effettuazione dei trasporti contestati; iv) dal rinvenimento, presso
la ditta Salso, di titoli di credito per importi rilevanti non transitati in
contabilità.
2.5. Il coacervo probatorio più sopra evidenziato è stato del tutto
trascurato dalla CTR (sicché non rileva, in questo senso, la presenza
di una formale doppia conforme di merito: Cass. n. 29222 del
12/11/2019), che ha concentrato la propria attenzione su elementi
irrilevanti ai fini della emersione delle operazioni oggettivamente
inesistenti, quali la regolare contabilità tenuta dalla società fornitrice
e dal Consorzio acquirente.
3. In conclusione, il ricorso va accolto e la sentenza impugnata va
cassata e rinviata alla Corte di giustizia tributaria di secondo grado
della Puglia, in diversa composizione, per nuovo esame e per le spese
del presente procedimento
P.Q.M.
La Corte accoglie il ricorso, cassa la sentenza impugnata e rinvia alla
Corte di giustizia tributaria di secondo grado della Puglia, in diversa
composizione, anche per le spese del presente procedimento.
Così deciso in Roma, il 13/06/2025.
Il Presidente
GIUSEPPE FUOCHI TINARELLI
6 di 6