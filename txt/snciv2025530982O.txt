======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Registro: n. 12952/2018 R.G. | Cron. | Rep. | A.C. 8 luglio 2025
Oggetto: IVA, IRPEF e IRAP - Reddito d'impresa - Studi di settore.

ACCERTAMENTO INDUTTIVO PURO.
ORDINANZA
sul ricorso iscritto al n. 31408/2018 R.G. proposto da:
PAPAROZZI ARMANDO, rappresentato e difeso dall’avv. Vincenzo
Arrigo e dall’avv. Gianluca Varvo del foro di Roma, giusta procura
speciale in atti
CONTRO
AGENZIA DELLE ENTRATE, in persona del Direttore Generale pro
tempore
- resistente–
avverso la sentenza della Commissione Tributaria Regionale del
Lazio, sez. 5, n. 2245/2018, pubblicata il 10.4.2018, non notificata;
udita la relazione svolta all’adunanza camerale del 6 novembre
2025 dal consigliere Maria Clara SALI;
FATTI DI CAUSA

--- Pagina 2 ---

1. PAPAROZZI ARMANDO impugnava tre distinti avvisi di
accertamento, preceduti da P.V.C. della Guardia di Finanza, relativi
agli anni di imposta 2010, 2011 e 2012, a mente dei quali l’Agenzia
delle Entrate accertava che il contribuente aveva esercitato attività
commerciale consistente nella somministrazione di alimenti e
bevande, mediante la gestione della Cantina “Ezzapori di Nonna
Speranza” durante la sagra della castagna del comune di Canepina,
in totale evasione di imposta. Determinava il reddito imponibile in
via induttiva, deducendo i costi nella percentuale del 30% dei
ricavi, a loro volta desunti dal prezzo di ogni pasto indicato dallo
stesso contribuente, moltiplicato per il numero medio dei clienti
rilevato dai militari in occasione degli accessi al locale.
2. La CTP di Viterbo accoglieva il ricorso ed annullava i tre avvisi di
accertamento, ritenendo che gli elementi posti a base
dell’accertamento erano privi di gravità, precisione e concordanza e
non legittimavano l’accertamento induttivo;  era credibile che la
titolarità della Festa della Castagna fosse in capo alla Pro Loco; era
irrilevante che il Paparozzi avesse dichiarato di essere il
responsabile della cantina dal 2010, in quanto il tipo di
responsabilità era molto diverso da quello ipotizzato dagli
accertatori, trattandosi di un mero referente della Pro Loco, con
l’incombenza di coordinare la preparazione e la somministrazione di
pasti e bevande e consegnare gli incassi.
3. La C.T.R. del Lazio, adita dall’Agenzia delle Entrate, accoglieva
l’appello e rigettava l’originario ricorso del contribuente.
4. Paparozzi Armando ricorre per cassazione sulla base di due motivi.
5. L’Avvocatura erariale si è costituita al solo fine di partecipare
all’eventuale discussione in pubblica udienza.
6. E’ stata fissata l’adunanza camerale 6.11.2025.
7. Il ricorrente ha depositato memoria illustrativa.
RAGIONI DELLA DECISIONE
2 di 7

--- Pagina 3 ---

1. Con il primo motivo – rubricato «Violazione e/o falsa
applicazione dell'articolo 39 del d.p.r. numero 600/1973 e
dell'articolo 2729 del codice civile, in relazione all'articolo 360,
comma 1, numero 3, c.p.c.», il ricorrente assume che la CTR ha
errato nel ritenere che l'assenza di qualsiasi documento contabile
relativo all'attività di somministrazione di alimenti e bevande
costituisse elemento tale da far ritenere che il ricorrente avesse
svolto attività commerciale, attività che era imputabile solo ed
esclusivamente alla Pro Loco di Canepina, come accertato dai
giudici di prime cure, per cui non vi erano elementi gravi precisi e
concordanti che legittimassero  l'accertamento induttivo.
1.1. Il motivo è infondato.
1.2.Ove il contribuente non abbia presentato la dichiarazione dei
redditi ovvero in caso di omessa esibizione di documentazione
contabile, come nel caso in esame, l’amministrazione finanziaria è
legittimata a determinare il reddito con il metodo induttivo puro,
come si ricava dall’art. 39, comma 2, lettere a) e c) del d.p.r. n.
600/73.
1.3. Questa Corte ha più volte chiarito che l'art. 39, comma
secondo, lett.  c), del D.p.r. 29 settembre 1973 n. 600, consente
l'accertamento induttivo quando dal verbale d'ispezione risulta che
il contribuente non ha tenuto o ha comunque sottratto all'ispezione
una o più delle scritture contabili, previste dall'art 14 dello stesso
D.P.R.. Pertanto, l'Ufficio ha il potere di accertare induttivamente il
reddito di un'impresa, qualora il contribuente non abbia prodotto le
scritture contabili e non si sia dimostrato disponibile a fornire le
notizie e i chiarimenti richiestigli, non rispondendo all'invito
rivoltogli a mezzo del questionario previsto dall'art. 32 dello stesso
D.P.R.. In tal caso, l'amministrazione, nel procedere in
via induttiva, deve soltanto motivare in ordine ai presupposti che
consentono il ricorso al metodo induttivo, emergendo la legittimità
presuntiva del calcolo in rettifica dalla stessa constatazione
3 di 7

--- Pagina 4 ---

dell'assenza di scritture, restando a carico del contribuente di
provare la regolarità delle scritturazioni, mentre, sotto il profilo
della sufficienza di motivazione di tale avviso, non è necessario che
l'amministrazione offra la prova della maggior pretesa tributaria,
dovendo la fondatezza sostanziale di tale pretesa essere verificata
nel processo aperto dall'opposizione all'avviso stesso ( Cass. n.
11222/1995, Cass. n. 19191/2019).
2. Con il secondo motivo, rubricato «violazione e/o falsa
applicazione dell'articolo 1, comma 1 e articolo 6, commi 1, 4 e 5
del decreto legislativo n. 471 del 1997, in relazione all'articolo 360,
comma 1, numero 3 c. p.c.», il ricorrente sostiene che la C.T.R.
avrebbe erroneamente dato per sussistente l'esercizio dell'attività
produttiva di somministrazione di alimenti e bevande durante la
sagra della castagna di Canepina in capo ad esso ricorrente,
tralasciando totalmente di considerare il ragionamento logico
giuridico dei giudici di primo grado. In particolare, la CTR aveva
accolto l'appello dell'agenzia, valutando il tipo di attività esercitata
durante la Sagra della castagna, non ponderando l’aspetto
dell'individuazione del soggetto che aveva posto in essere tale
attività. Ai giudici di secondo grado era sfuggito il reale punto
nodale dirimente della controversia ovvero l'individuazione del
soggetto in capo al quale attribuire l'esercizio dell'attività
produttiva svolta durante la sagra della castagna di Canepina. La
CTR non aveva valutato in alcun modo la documentazione prodotta
in primo grado dal ricorrente, analizzata compiutamente dai giudici
di prime cure, dalla quale era chiaramente emerso che l'attività
commerciale era da imputare sotto ogni aspetto, compreso quello
contabile e fiscale, alla Pro Loco, la quale si era occupata di
richiedere e ricevere le autorizzazioni per l'apertura delle cantine,
aveva presentato richiesta di inizio attività nel settore alimentare e
aveva gestito gli acquisti dei generi alimentari e la loro
distribuzione tra le varie cantine e che alla Pro Loco venivano
4 di 7

--- Pagina 5 ---

consegnati tutti i ricavi delle cantine partecipanti. I giudici di
secondo cure avevano omesso di spiegare le ragioni per cui la
contestata attività fosse attribuibile al ricorrente, stante
l'accertamento effettuato in primo grado circa l'imputabilità
dell'esercizio di tale attività commerciale in capo alla Pro Loco,
fondato sulle prove documentali prodotte in atti.
2.1. Il motivo è inammissibile per difetto di autosufficienza.
Il ricorrente non individua in modo specifico i documenti che la
C.T.R. avrebbe omesso di esaminare e che invece i giudici di primo
grado avrebbero posto a base dell’accoglimento del ricorso.
Peraltro, dalla sentenza di appello si evince, all’opposto, che la
C.T.P. aveva ritenuto meramente “credibile” ossia verosimile che
l’attività fosse imputabile alla Pro Loco, senza  tuttavia accennare
ad alcun tipo di documentazione: “Con la sentenza di primo grado
la Commissione Tributaria Provinciale di Viterbo ha accolto il ricorso
del contribuente ritenendo che gli elementi posti dall’ufficio a base
dell’accertamento non erano gravi, precisi e concordanti in modo
tale da legittimare l’accertamento induttivo e, in sostanza, appariva
credibile che la somministrazione di pasti e bevande era stata
organizzata dall’associazione Pro Loco, a quale aveva affidato ai
propri soci la gestione operative di cantine concesse in uso alla
stessa associazione, la quale curava le incombenze economico-
fiscali”.
2.2. Nella sentenza qui impugnata si dà anzi atto della mancata
produzione di documentazione a fondamento dell’assunto che
l’attività era attribuibile alla Pro Loco: “Va in primo luogo rilevata la
legittimità del procedimento induttivo svolto dall'Agenzia delle
Entrate, essendo stata riscontrata, durante l'accesso nei locali dove
si svolgeva l'attività, l'assenza di qualsiasi documento contabile
relativo all'attività che vi veniva esercitata di somministrazione di
alimenti e bevande, la quale, in base al disposto dell'articolo 4,
comma 5, del DPR 633 del 1972 si considera in ogni caso
5 di 7

--- Pagina 6 ---

commerciale. In secondo luogo, fondatamente l'Agenzia delle
entrate ha ritenuto insussistenti le condizioni per l'applicazione
dell'articolo 143, comma 3, lettera a) del TUIR, che esclude dal
reddito imponibile e dall'Iva i fondi raccolti da associazioni e
organizzazioni di volontariato per la somministrazione di pasti al
pubblico durante manifestazioni e sagre paesane. Da un lato,
infatti, l'occasionalità dell'attività era esclusa dal suo ripetersi per
numerosi giorni, almeno 9, durante il mese di ottobre di ogni anno
e, dall'altro, non era stato redatto secondo quanto rilevato dalla
Guardia di finanza, il rendiconto dimostrativo delle entrate e delle
spese, condizione essenziale per poter beneficiare dell'anzidetta
esenzione. Non è contestato il conseguimento dei ricavi rilevati
dalla Guardia di finanza, né il contribuente può essere considerato
estraneo alla gestione dell'attività, avendo lui stesso fornito alla
Guardia di finanza tutti gli elementi dell'organizzazione della
medesima. L'assenza di qualsiasi documentazione impedisce,
contrariamente a quanto sostenuto dal contribuente, di ritenere
che i ricavi della somministrazione di cibi e bevande siano stati
trasmessi alla pro loco, la quale, del resto, negli anni 2010, 2011 e
2012, secondo quanto riscontrato dai finanzieri, non aveva
acquistato generi alimentari sufficienti a soddisfare le esigenze
delle altre 9 cantine, partecipanti alla sagra della castagna pure
esse sottoposte ad accertamento, le quali secondo l'appellante
Agenzia delle entrate, hanno definito le loro posizioni beneficiando
di sanzioni ridotte.”
4. Il ricorso va conclusivamente respinto.
5. Nulla per le spese.
6. Ai sensi dell'art. 13, comma 1 -quater, del d.P.R. 115/2002, la
Corte dà atto della sussistenza dei presupposti processuali per il
versamento da parte del ricorrente dell'ulteriore importo a titolo di
contributo unificato pari a quello dovuto per il ricorso principale, a
norma del comma 1 -bis dello stesso articolo 13, se dovuto.
6 di 7

--- Pagina 7 ---

P.Q.M.
La Corte rigetta il ricorso;
nulla per le spese;
Ai sensi dell'art. 13, comma 1 -quater, del d.P.R. 115/2002, la
Corte dà atto della sussistenza dei presupposti processuali per il
versamento da parte del ricorrente dell'ulteriore importo a titolo di
contributo unificato pari a quello dovuto per il ricorso principale, a
norma del comma 1 -bis dello stesso articolo 13, se dovuto.
Così deciso in Roma, nella camera di consiglio 6.11.2025
Il Presidente
(Andreina Giudicepietro)
7 di 7