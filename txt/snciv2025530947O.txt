======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 13583/2017 R.G. proposto da:
EQUITALIA CENTRO SPA, successivamente, a seguito di fusione per
incorporazione con atto del 17 giugno 2016, EQUITALIA SERVIZI
RISCOSSIONE SPA (c.f. 13756881002),  rappresentata e difesa
dall’Avv. MAURIZIO CIMETTI e dall’Avv. GIUSEPPE PARENTE
-ricorrente-
contro
GARDELLA MARIA (c.f. GRDMRA33S61C261W), rappresentata e
difesa dagli Avv. GIAN PIERO ANTONINI ZAMBELLI e GIUSEPPE
MARIA TIRABOSCHI nonché dall’Avv. VITTORIO CIROTTI
-controricorrente-
e nei confronti di
AGENZIA DELLE ENTRATE (c.f. 06363391001), in persona del
direttore pro-tempore, rappresentata e difesa ex lege
dall’Avvocatura generale dello Stato
-controricorrente-
avverso la sentenza della Commissione Tributaria Regionale per
l’Emilia-Romagna n. 3067/2016, depositata il 16/11/2016;

--- Pagina 2 ---

e sui successivi due ricorsi proposti da
GARDELLA MARIA (c.f. GRDMRA33S61C261W), rappresentata e
difesa dall’Avv. VITTORIO CIROTTI
- ricorrente successivo-
contro
AGENZIA DELLE ENTRATE (c.f. 06363391001), in persona del
direttore pro-tempore, rappresentata e difesa ex lege
dall’Avvocatura generale dello Stato
-controricorrente-
per l’annullamento dei provvedimenti di diniego della domanda di
definizione agevolata 1/9/2023 per gli anni 2005 e 2006, notificati il
18/9/2023
Udita la relazione svolta nella camera di consiglio del 04/11/2025 dal
Consigliere Gianluca Bordon.
FATTI DI CAUSA
1. Con la sentenza della CTR impugnata, non notificata, è stato
respinto l’appello di Equitalia Centro Spa, in seguito incorporata in
Equitalia Servizi Riscossione Spa, avverso la sentenza n. 4/2013
della CTP di Piacenza, che aveva annullato due cartelle di pagamento
notificate il 20/4/2012 a Maria Gardella per il recupero d’imposte non
versate dal de cuius Carlo Lavelli per gli anni 2005 e 2006. La CTR
ha anche accolto l’impugnazione incidentale dell’Agenzia delle
entrate, riconoscendo la carenza di legittimazione passiva dell’ente
impositore. Le cartelle erano state emesse perché Maria Gardella
risultava erede di Carlo Lavelli unitamente ad altri coeredi, ai quali
le cartelle erano state notificate il 16/3/2009 e 10/6/2010. Per la
contribuente la cartella relativa all’anno 2005 avrebbe dovuto esserle
notificata entro il 31/12/2009 e quella relativa all’anno 2006 entro il
31/12/2010, nel termine del 31 dicembre del terzo anno successivo
a quello di presentazione della dichiarazione.
2 di 11

--- Pagina 3 ---

2.1 Per il giudice di primo grado l’art. 25 d.P.R. n. 602 del 1973
stabilisce i termini entro cui deve avvenire la notifica della cartella al
debitore al coobbligato. I termini devono intendersi “personali” e
operano separatamente per ciascun contribuente, sicché le cartelle
erano state notificate tardivamente, decorso un triennio rispetto
all’anno di presentazione delle dichiarazioni.
2.2 Con l’appello Equitalia Centro Spa aveva evidenziato che le
cartelle erano state notificate tempestivamente agli altri condebitori.
L’Agenzia delle entrate aveva a sua volta insistito sul proprio difetto
di legittimazione passiva. Per il giudice di secondo grado l’art. 1310
c.c. sulla prescrizione in materia di obbligazioni solidali non è
applicabile a un termine di decadenza sia perché il dettato normativo
riguarda solo la prescrizione sia per la diversità fra gli istituti della
prescrizione e della decadenza. La decadenza si fonda sulla necessità
obiettiva di compiere entro un termine perentorio un determinato
atto, senza riguardo alle condizioni soggettive che abbiano
determinato l’inutile decorso del termine, e può essere impedita solo
dall’atto previsto dalla legge, con l’eccezione delle cause indicate
dall’art. 2966 c.c. Come ha insegnato la Corte costituzionale con la
sentenza n. 280/2005, secondo cui un contribuente non può essere
lasciato assoggettato all’azione del fisco a tempo indeterminato, il
termine dell’art. 25 d.P.R. n. 602 del 1973 concerne la messa in
esecuzione dell’atto amministrativo e presidia la certezza dei rapporti
giuridici e l’interesse del contribuente alla predeterminazione del
tempo di soggezione all’azione amministrativa. La CTR ha inoltre
accolto l’eccezione di difetto di legittimazione passiva dell’Agenzia
delle entrate in quanto il contenzioso non riguarda l’imposta ma
unicamente un vizio di notifica delle cartelle.
3. Contro la sentenza Equitalia Servizi di Riscossione Spa, che dal 1°
luglio 2016 ha incorporato Equitalia Centro Spa,  ha proposto ricorso
per cassazione affidato a un unico motivo. Sia Maria Gardella che
l’Agenzia delle entrate hanno depositato controricorso.
3 di 11

--- Pagina 4 ---

4. Successivamente, in data 26/6/2023, Maria Gardella ha
presentato, rispetto a entrambe le cartelle di pagamento, domanda
di definizione agevolata ai sensi dell’art. 1, comma 186 s. della legge
n. 197 del 2022. L’Agenzia delle entrate ha notificato il 2/10/2023
due provvedimenti di diniego, datati 1/9/2023. Per l’Agenzia la
definizione con “codice 6”, comportante il versamento d’importi pari
al 5% del valore della controversia, è prevista per il caso di
controversia pendente presso la Corte di cassazione con l’Agenzia
soccombente in tutti i gradi di giudizio. La definizione avrebbe dovuto
avvenire con “codice 1” perché l’Agenzia era risultata vittoriosa nel
giudizio di secondo grado, essendo stato riconosciuto il suo difetto di
legittimazione passiva.
5. Maria Cardella ha presentato ricorso contro entrambi i
provvedimenti di diniego di definizione agevolata facendo valere un
unico motivo. L’Agenzia delle entrate ha resistito con controricorso.
6. Sul presupposto che gli atti impositivi fossero inseriti nell’elenco
trasmesso dall’Agenzia delle entrate in osservanza dell’art. 40,
comma 3, del d.l. n. 13 del 2023, che l’inserimento nell’elenco
documentasse la regolazione definizione della controversia ex art. 1,
comma 186 s. legge n. 197 del 2022 e dell’assenza di diniego, con
decreto presidenziale n. 5006/2025 del 26/2/2025 è stata dichiarata
l’estinzione del giudizio ai sensi dell’art. 1, comma 198, legge n. 197
del 2022. Sia l’Agenzia delle Entrate che Equitalia Servizi di
Riscossione Spa hanno chiesto ex art. 391, comma 3, c.p.c. la
fissazione dell’udienza.
7. La causa è stata avviata alla trattazione in camera di consiglio, ai
sensi dell’art. 380-bis.1 c.p.c.
8. Nel termine di cui al comma 1, terzo periodo, dell’art. 380-bis.1
c.p.c. Equitalia Servizi di Riscossione Spa ha depositato memoria
illustrativa.
RAGIONI DELLA DECISIONE
4 di 11

--- Pagina 5 ---

1. Il decreto presidenziale di estinzione del giudizio 26/2/2025 è
privo di efficacia a seguito della richiesta di fissazione dell’udienza
da parte di Equitalia Servizi di Riscossione Spa e dell’Agenzia delle
entrate. Equitalia Servizi di Riscossione Spa ha chiesto la fissazione
dell’udienza in data 5/3/2025 sul presupposto di una
“comunicazione” del 26/3/2025; l’Agenzia delle entrate ha chiesto la
fissazione dell’udienza il 10/3/2025 sul presupposto della sola
pubblicazione del decreto risalente al 26/3/2025. Le due istanze, che
devono essere presentate entro il termine di dieci giorni dalla
comunicazione, sono tempestive. Le istanze di fissazione
dell'udienza devono essere intese, sulla base di un insegnamento
delle Sezioni Unite (Cass., Sez. U., 19980/2014), come atto
meramente sollecitatorio della trattazione in udienza, essendo così
pienamente compatibili con l'eccezionale previsione della
monocraticità del decreto presidenziale, giusta le considerazioni sulla
rilevanza in Costituzione della necessaria correlazione della decisione
della Corte di cassazione ad un Collegio.
2. Devono essere esaminati preliminarmente, per ragioni di ordine
logico-giuridico, i ricorsi presentati da Maria Gardella avverso i due
dinieghi di definizione agevolata. Con un unico motivo la
contribuente lamenta, in relazione all’art. 360, comma 1, n. 3, c.p.c.,
la violazione e l’erronea applicazione dell’art. 1, commi 186 e 190
legge n. 197 del 2022 perché l’Agenzia delle Entrate, contrariamente
a quanto da essa sostenuto, non poteva ritenersi vincitrice nel
procedimento di appello. Sulla causa petendi l’Amministrazione deve
ritenersi, in senso lato, completamente soccombente. Il petitum
riguardava la “prescrizione” (rectius la decadenza) del diritto di
riscuotere le imposte iscritte a ruolo come compendiate nelle cartelle
di pagamento. La conseguenza della decisione era l’annullamento del
debito tributario, dato che l’Ufficio era decaduto dal potere di notifica
sicché l’azzeramento del debito coinvolgeva anche l’Agenzia delle
entrate. La definizione agevolata delle controversia pendente avanti
5 di 11

--- Pagina 6 ---

alla Corte di cassazione può quindi essere definita, come è
puntualmente avvenuto, presentando l’apposita istanza con il
versamento del 5% delle imposte accertate.
3. I ricorsi contro i dinieghi di definizione agevolata sono, in primo
luogo, inammissibili per difetto di specificità e, in ogni caso,  infondati
e debbono pertanto essere respinti.
3.1 Il principio di specificità del ricorso per cassazione, secondo cui
il giudice di legittimità deve essere posto nelle condizioni di
comprendere l'oggetto della controversia ed il contenuto delle
censure senza dover scrutinare autonomamente gli atti di causa,
deve essere modulato, in conformità alle indicazioni della sentenza
CEDU del 28 ottobre 2021 (causa Succi ed altri c/Italia), secondo
criteri di sinteticità e chiarezza, realizzati dal richiamo essenziale
degli atti e dei documenti per la parte d'interesse, in modo da
contemperare il fine legittimo di semplificare l'attività del giudice di
legittimità e garantire al tempo stesso la certezza del diritto e la
corretta amministrazione della giustizia (Cass. 8117/2022). Per
sostenere, come deduce nei due ricorsi, che l’Agenzia delle entrate
non possa ritenersi “vincitrice (nel merito) nel procedimento di
appello” nei propri confronti, parte ricorrente avrebbe prima di tutto
dovuto esplicitare se negli originari ricorsi d’impugnazione delle
cartelle esattoriali la partecipazione al giudizio dell’ente impositore
fosse stata determinata da una scelta e quindi di una iniziativa
processuale della stessa contribuente o fosse piuttosto dipesa da una
chiamata in causa da parte dell’agente della riscossione.
3.2 Nel merito l’ente impositore non può comunque essere ritenuto
soccombente. Oltre a rigettare l’appello di Equitalia Centro Spa, la
sentenza della CTR n. 3067/2016 così stabilisce: “… in riforma
parziale della sentenza dichiara il difetto di legittimazione passiva
dell’agenzia a spese compensate”. L’art. 1, comma 186, legge n. 197
del 2022 stabilisce che “Le controversie attribuite alla giurisdizione
tributaria in cui è parte l'Agenzia delle entrate ovvero l'Agenzia delle
6 di 11

--- Pagina 7 ---

dogane e dei monopoli, pendenti in ogni stato e grado del giudizio,
compreso quello innanzi alla Corte di cassazione, anche a seguito di
rinvio, alla data di entrata in vigore della presente legge, possono
essere definite, a domanda del soggetto che ha proposto l'atto
introduttivo del giudizio o di chi vi è subentrato o ne ha la
legittimazione, con il pagamento di un importo pari al valore della
controversia […]”. Il successivo comma 190 prevede: “Le
controversie tributarie pendenti innanzi alla Corte di cassazione, per
le quali la competente Agenzia fiscale risulti soccombente in tutti i
precedenti gradi di giudizio, possono essere definite con il
pagamento di un importo pari al 5 per cento del valore della
controversia”. Il tenore letterale del comma 190 non è compatibile
con l’interpretazione proposta dalla difesa della contribuente. La
soccombenza, di regola rilevante ai fini della determinazione della
parte che deve farsi carico delle spese processuali, può essere
determinata sia da ragioni di merito che da ragioni di ordine
processuale. La titolarità della posizione soggettiva
dell’Amministrazione finanziaria attiene al merito della decisione
(Cass., Sez. U., 2951/2016). Il comma 190 esige, per giustificare la
riduzione dell’importo da corrispondere al minimo del 5% del valore
della controversia, che l’Agenzia delle entrate abbia perso la lite in
entrambi i gradi di merito. Riformando in parte la decisione di primo
grado, con il riconoscimento della “carenza di legittimazione passiva”
dell’ente impositore, più correttamente con il riconoscimento che
l’ente non fosse titolare del rapporto controverso,  il giudice di merito
ha emesso una pronuncia che impedisce di considerare l’Agenzia
delle entrate soccombente. Agli effetti di una disposizione che deve
consentire d’individuare in modo agevole le somme da corrispondere
per consentire un’immediata definizione della lite, non rilevano le
conseguenze che un eventuale passaggio in giudicato della sentenza
di secondo grado avrebbero avuto sulla pretesa erariale.
7 di 11

--- Pagina 8 ---

4. Con l’unico motivo di ricorso, l’Agente della riscossione
lamenta la violazione o falsa applicazione degli artt. 25 d.P.R. n. 602
del 1973, 1, comma 5-bis, d.l. n. 106 del 2005, convertito dalla legge
n. 156 del 2005, 1310, 2966 e 2967 c.c. in relazione all’art. 360,
comma 1, n. 3, c.p.c. Non è in discussione che la notifica delle
cartelle nei confronti dei soggetti coobbligati fosse stata tempestiva.
La giurisprudenza ha riconosciuto che l’avviso di accertamento
notificato a un coobbligato determina l’effetto d’impedire la
decadenza dell’Amministrazione dal diritto all’accertamento anche
nei confronti degli altri (Cass. 6729/1995) e che la cartella notificata
a una società collettiva esclude l’esigenza di sottrarre il socio a una
indeterminata soggezione al potere impositivo (Cass. 24322/2014).
L’art. 25 d.P.R. n. 602 del 1973 espressamente prevede che la
notifica possa essere compiuta nei confronti dell’obbligato principale
o in alternativa del coobbligato. Si era in presenza di un’unica
iscrizione a ruolo sicché il termine di decadenza a carico dell’Agente
della riscossione era unico. La decisione contrasta con gli artt. 2966
e 2967 c.c. perché la decadenza è stata impedita dall’atto previsto
dalla legge (la notifica della cartella a un debitore). Esclusa la
decadenza, il diritto è soggetto solo dalle disposizioni che regolano
la prescrizione.
5. Il motivo è fondato. La tempestiva notifica della cartella di
pagamento nei confronti di uno dei condebitori, sebbene non idonea
a pregiudicare le posizioni soggettive degli altri obbligati in solido,
impedisce che si produca nei confronti degli stessi la decadenza di
cui all'art. 25 d.P.R. n. 602 del 1973. Il principio è già stato
affermato, con riferimento alla cartella di pagamento, relativamente
alla responsabilità solidale del socio per le obbligazioni tributarie
della società in nome collettivo (Cass. 24583/2022) e di una
accomandita semplice (Cass. 2534/2025) nonché alla responsabilità
solidale della cessionaria per le obbligazioni della cedente (Cass.
20766/2021  e Cass. 27713/2022).
8 di 11

--- Pagina 9 ---

5.1 Le Sezioni Unite di questa Corte hanno sottolineato l'estraneità
all'obbligazione tributaria della concezione tipicamente civilistica
dell’istituto decadenza: l'esigenza di certezza dei rapporti giuridici
che la decadenza presidia nel diritto civile per mezzo della
regolazione del conflitto d'interessi fra le parti non trova rispondenza
nell'ambito del diritto pubblico, rispetto al quale il diritto tributario si
pone in termini di species a genus, dove la decadenza arresta
l'espansione della posizione del privato, facendola rifluire nella
posizione iniziale (Cass., Sez. U., 8094/2020, punto 10.1).
5.2 È corretto che la giurisprudenza in campo civile ha diversamente
affermato che «In tema di solidarietà tra coobbligati, il primo comma
dell'art. 1310 cod. civ., dettato in materia di prescrizione, non è
applicabile anche in tema di decadenza, non solo per la chiarezza del
testo normativo, riferito solo alla prescrizione, ma anche per la
profonda diversità dei due istituti, fondandosi la prescrizione
sull'estinzione del diritto che, per l'inerzia del titolare, si presume
abbandonato e fondandosi, invece, la decadenza sulla necessità
obiettiva di compiere un determinato atto entro un termine
perentorio stabilito dalla legge, oltre il quale l'atto è inefficace, senza
che abbiano rilievo le situazioni soggettive che hanno determinato
l'inutile decorso del termine o l'inerzia del titolare e senza possibilità
di applicare alla decadenza le norme relative all'interruzione e/o alla
sospensione della prescrizione contemplate dall'articolo indicato»
(Cass. 16945/2008). Si tratta dell’argomentazione sviluppata dalla
CTR per confermare la sentenza di primo grado e richiamata nel
controricorso della contribuente. Occorre peraltro tener conto della
specialità della disciplina tributaria, in particolare procedimentale,
trattandosi di attività di diritto pubblico (dunque diversa da quella di
diritto privato sicuramente de-procedimentalizzata), regolata da
proprie norme, come l’art. 25 d.P.R. n. 600 del 1973 (Cass.
16210/2025 e Cass. 2545/2018).
9 di 11

--- Pagina 10 ---

5.3 Nell’interpretazione dell’art. 25 d.P.R. n. 602 del 1973 assume
importanza l’utilizzo del plurale nel riferimento "al debitore iscritto a
ruolo o al coobbligato nei confronti dei quali procede" e quindi la
disposizione si riferisce a entrambi come destinatari del
procedimento. L’utilizzo della disgiuntiva "o", evidenzia
l'alternatività, quando viene stabilito l'onere a pena di decadenza di
notifica della cartella, con la conseguenza che la decadenza è
impedita dalla notifica all’uno o all’altro soggetto (Cass.
24583/2022).
5.4 Anche con riferimento all’atto impositivo è stato ripetutamente
sostenuto che l’atto validamente notificato solo ad alcuni condebitori
spiega, nei loro confronti, tutti gli effetti che gli sono propri, mentre,
nei rapporti tra l'Amministrazione finanziaria e gli altri condebitori,
cui non sia stato notificato o sia stato invalidamente notificato, lo
stesso, benché inidoneo a produrre effetti che possano comportare
pregiudizio di posizioni soggettive dei contribuenti, quali il decorso
dei termini di decadenza per insorgere avverso l'accertamento
medesimo, determina pur sempre l'effetto conservativo d'impedire
la decadenza per l'Amministrazione dal diritto all'accertamento,
consentendole di procedere alla notifica, o alla sua rinnovazione,
anche dopo lo spirare del termine all'uopo stabilito (Cass.
13248/2017 per l’avviso di liquidazione imposta di successioni al
coerede; Cass. 1463/2016 con riferimento alla dichiarazione
congiunta dei redditi da parte dei coniugi ex art. 17 legge n. 114 del
1977 e Cass. 25993/2014 in tema di contestazioni di sanzioni
amministrative).
6. Dato che non sono necessari ulteriori accertamenti in fatto, la
causa ex art. 384, comma 2, ultima parte, c.p.c. viene decisa nel
merito con il rigetto del ricorso introduttivo della contribuente. Non
è controversa la notifica delle due cartelle agli altri coeredi
coobbligati solidali nel rispetto del termine dell’art. 25 d.P.R. n. 602
del 1973 né sono state dedotte ulteriori questioni. Dato che la
10 di 11

--- Pagina 11 ---

giurisprudenza sull’art. 25 cit. si è consolidata dopo la proposizione
del ricorso, le spese processuali vengono compensate dell’intero
giudizio.
P.Q.M.
respinge i ricorsi della contribuente avverso i provvedimenti di
diniego di definizione agevolata; accoglie il ricorso di Equitalia Servizi
di Riscossione Spa, cassa la sentenza impugnata e, decidendo nel
merito, rigetta il ricorso introduttivo della contribuente. Compensa
le spese processuali dell’intero giudizio.
Così deciso in Roma, il 04/11/2025.
Il Presidente
Lucio Napolitano
11 di 11