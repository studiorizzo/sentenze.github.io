======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Oggetto: Rimborso IRPEF - Lavoratori ‘impatriati’ - Art. 16 d.lgs. 147/2015 - Termine per la presentazione dell’istanza di rimborso.
ORDINANZA
sul ricorso iscritto al n. 25033/2024 R.G. proposto da:
AGENZIA DELLE ENTRATE, in persona del Direttore pro tempore,
domiciliata in Roma alla Via dei Portoghesi n. 12 presso l’Avvocatura
generale dello Stato dalla quale è rappresentata e difesa ope legis;
– ricorrente –
contro
VEMPALLE MAHAMMAD SHAKEER;
– intimato –
avverso la sentenza della Corte di giustizia tributaria di secondo
grado della Lombardia, n. 2461/04/2024, depositata in data 24
settembre 2024.
Udita la relazione svolta nella camera di consiglio del 7 novembre
2025 dal Consigliere Giuliano Tartaglione.
Rilevato che:
1. Vempalle Mahammad Shakeer, cittadino extracomunitario
che aveva trasferito la propria residenza in Italia nel 2016,
domandava nella dichiarazione dei redditi il rimborso delle imposte
versate per suo conto dal datore di lavoro, sostituto d’imposta, ai
sensi dell’art. 16 del D.Lgs. n. 147 del 2015 (c.d. rientro dei cervelli),

--- Pagina 2 ---

in relazione agli anni dal 2016 al 2020. L’Agenzia delle entrate
rimborsava unicamente l’importo di Euro 7.718,00 (riferito alle
annualità 2018, 2019 e 2020), denegando le eccedenze relative agli
anni di imposta 2016 e 2017, in quanto indicate in dichiarazione
tardiva (relativa all’anno 2020).
Il contribuente avanzava, quindi, istanza di rimborso e, elasso
il termine di 90 giorni, impugnava il silenzio-rifiuto innanzi alla
Commissione tributaria provinciale di Milano (poi Corte di giustizia
tributaria di primo grado di Milano), che rigettava il ricorso. I giudici
di prossimità ritenevano l’agevolazione non più fruibile in quanto il
ricorrente non aveva aderito al regime opzionale ed aveva
presentato una dichiarazione integrativa tardiva.
2. Il contribuente interponeva gravame innanzi alla Corte di
giustizia tributaria di secondo grado della Lombardia, che riformava
la decisione di primo grado; in particolare, affermava che nessuna
decadenza dall’agevolazione era prevista dalla legge in caso di
mancata richiesta al datore di lavoro e di presentazione di
dichiarazione integrativa tardiva.
3. L’Ufficio propone ricorso per cassazione affidato ad un unico
motivo e notificato a controparte a mezzo pec in data 16 novembre
2024 presso l’indirizzo del difensore costituito in secondo grado. Il
contribuente è rimasto intimato.
È stata, quindi, fissata l’adunanza camerale per il 7 novembre
2025.
La ricorrente ha depositato, in data 28 ottobre 2025, memoria
ex art. 380bis1 cod. proc. civ..
Considerato che:
1. Con l’unico motivo di ricorso l’Ufficio deduce la «violazione
e falsa applicazione dell’articolo 16 del D.Lgs. n. 147/2015, nonchè
dell’art. 2, co. 8 bis, del d.p.r. 322 del 1998, in relazione all’articolo
360, comma 1, n. 3 del Codice di Procedura Civile». Dopo aver
riportato la normativa di riferimento, afferma che il beneficio fiscale
in oggetto ‘è attivabile sulla scorta di due condizioni tra loro
2

--- Pagina 3 ---

alternative’: a) la richiesta scritta al datore di lavoro; b) l’esercizio
dell’opzione nella dichiarazione dei redditi, da presentare al più tardi
entro i termini previsti dall’art. 2 d.P.R. n. 322/1998.
Nella specie, pacifica la mancata richiesta al datore di lavoro,
il contribuente aveva chiesto i benefici in relazione agli anni 2016 e
2017 solo con la presentazione delle dichiarazioni integrative il 15
febbraio 2020.
1.1. Il motivo è infondato.
1.2. La CGT-2 ha accolto l’istanza di rimborso presentata dal
contribuente, ritenendo non applicabile ad essa il regime
decadenziale previsto dalla legge per la diversa ipotesi di
presentazione della dichiarazione integrativa tardiva.
La motivazione è condivisibile in quanto conforme
all’orientamento espresso da questa Corte in materia.
1.3. Si è, infatti, osservato che è consentita la presentazione
dell’istanza di rimborso anche se non è stata dimostrata la richiesta
del contribuente di applicazione del beneficio al datore di lavoro, in
mancanza della previsione di una decadenza nella disciplina
normativa, e considerate le indicazioni contenute nella circolare n.
14/E del 4 maggio 2012 dell’Agenzia delle entrate (Cass.
07/06/2025, n. 15234).
Premesso che il divieto di rimborso è stato introdotto solo con
il comma 5 ter dell’art. 16 cit. (inserito dall’art. 5, comma 1 lett. d)
del d.l. 34/2019, conv. con mod. dalla l. 58/2019), non applicabile
nella fattispecie, con la circolare n. 14/E del 4 maggio 2012, dopo
avere chiarito alcuni aspetti applicativi dell’art. 3 della l. 238/2010 e
ricordato che ‘la richiesta deve essere presentata entro i tre mesi
dall’assunzione’ - introducendo, dunque, un termine per il suo inoltro
- l’Agenzia delle entrate ha nondimeno precisato che: ‘in via
residuale, il soggetto interessato può presentare richiesta di
rimborso ai sensi dell’art. 38 del d.P.R. 602/1973 a un Ufficio
territoriale dell’Agenzia delle Entrate, allegando la documentazione
3

--- Pagina 4 ---

rilevante a dimostrare la sussistenza dei presupposti per la fruizione
del beneficio’.
L’assenza di un divieto di rimborso - antecedentemente
all’introduzione del citato comma 5 ter - consente, dunque, di
affermare che la scadenza del termine stabilito dai provvedimenti del
direttore dell’Agenzia delle Entrate relativo all’opzione di cui all’art.
16 cit. non comporta la decadenza dal beneficio fiscale, ma più
semplicemente non consente più di attivare la procedura di richiesta
del beneficio tramite il sostituto di imposta, ponendo a carico del
contribuente l’onere di richiedere il rimborso, ove intenda recuperare
la maggiore imposta corrisposta (Cass. 27/12/2024, n. 34655), a
nulla rilevando che in precedenza abbia presentato una dichiarazione
integrativa tardiva.
Il ricorso va, quindi, rigettato.
3. Nulla va disposto in relazione alle spese, essendo il
contribuente rimasto intimato.
Rilevato che risulta soccombente l’Agenzia delle Entrate,
ammessa alla prenotazione a debito del contributo unificato per
essere amministrazione pubblica difesa dall’Avvocatura Generale
dello Stato, non si applica l’articolo 13 comma 1quater del d.P.R. 30
maggio 2002 n. 115, nel testo introdotto dall’art. 1, comma 17, della
l. 228 del 2012 (Cass. 29/01/2016, n. 1778).
P.Q.M.
La Corte rigetta il ricorso.
Così deciso in Roma, nella camera di consiglio del 7 novembre 2025.
Il Presidente
Paolo Di Marzio
4