======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 29308/2022 R.G. proposto da
AGENZIA DELLE ENTRATE, in persona del Direttore pro tempore,
domiciliata in Roma alla via dei Portoghesi n. 12 presso gli uffici
dell’Avvocatura Generale dello Stato, dalla quale è rappresentata e
difesa ope legis
-ricorrente-
contro
CUTULI & D’ANGELO S.R.L. IN LIQUIDAZIONE, in persona del
liquidatore pro tempore
-intimata-
avverso la SENTENZA della COMMISSIONE TRIBUTARIA
REGIONALE DELLA SICILIA, SEZIONE STACCATA DI CATANIA, n.
4124/2022 depositata il 6 maggio 2022
udita la relazione svolta nell’adunanza camerale del 22 ottobre
2025 dal Consigliere Danilo CHIECA
FATTI DI CAUSA
La Direzione Provinciale di Catania dell’Agenzia delle Entrate
emetteva nei confronti della Cutuli & D’Angelo s.r.l., esercente
attività di costruzione di strade, autostrade e piste aeroportuali, un

--- Pagina 2 ---

avviso di accertamento con il quale, sulla base dello studio di
settore VG69U, rideterminava il reddito d’impresa, il valore della
produzione netta e il volume d’affari prodotti dalla prefata società
nell’anno 2012, operando le conseguenti riprese fiscali ai fini
dell’IRES, dell’IRAP e dell’IVA e irrogando le sanzioni pecuniarie
collegate.
La contribuente reagiva proponendo ricorso davanti alla
Commissione Tributaria Provinciale (CTP) di Catania, la quale,
ritenuto assorbente il motivo di impugnazione incentrato
sull’eccepita nullità dell’avviso di accertamento per carenza della
delega di firma in capo al funzionario sottoscrittore, annullava l’atto
impositivo.
Il gravame successivamente esperito dall’Amministrazione
Finanziaria veniva respinto dall’adìta Commissione Tributaria
Regionale (CTR) della Sicilia, sezione staccata di Catania, che con
sentenza n. 4124/2022 del 6 maggio 2022, resa nella contumacia
della parte privata, confermava con diversa motivazione la
pronuncia di primo grado (in tal senso dovendo essere inteso il
seguente dispositivo: «accoglie l’appello e, per l’effetto, conferma
la sentenza di primo grado, seppure con diversa motivazione,
secondo quanto in motivazione»).
A sostegno della decisione adottata, per quanto qui interessa, il
collegio regionale osservava che: - risultava documentata
l’esistenza della delega di firma rilasciata dal Direttore dell’Ufficio al
funzionario sottoscrittore dell’atto impositivo; - «non ricadendo la
vicenda processuale nell’àmbito dei casi di cui all’art. 59 del D. lgs.
546/1992, occorre(va)... esaminare le residue censure del ricorso
di primo grado non delibate dalla sentenza appellata ed
implicitamente assorbite»; - fra le censure in questione appariva
fondata quella con la quale la contribuente aveva contestato che la
rideterminazione del reddito fosse stata effettuata in base a uno
studio di settore superato da altro successivo costituente il «frutto
2 di 6

--- Pagina 3 ---

di un processo di progressivo affinamento degli strumenti di
rilevazione della normale redditività»; - conseguentemente, «la
sentenza di primo grado (anda)va confermata, seppur con diversa
motivazione, da ciò discendendo l’obbligo dell’Amministrazione
tributaria di liquidare nuovamente le imposte da versare mediante
l’utilizzo dello studio di settore più recente».
Contro questa sentenza l’Agenzia delle Entrate ha proposto
ricorso per cassazione affidato a due motivi.
La Cutuli & D’Angelo s.r.l., nel frattempo posta in liquidazione, è
rimasta intimata.
La causa è stata avviata alla trattazione in camera di consiglio, ai
sensi dell’art. 380-bis.1 c.p.c..
MOTIVI DELLA DECISIONE
1. Con il primo motivo di ricorso, formulato ai sensi dell’art. 360,
comma 1, n. 4) c.p.c., è denunciata la nullità dell’impugnata
sentenza per violazione e falsa applicazione degli artt. 56 e 59,
comma 2, del D. Lgs. n. 546 del 1992, nonché degli artt. 112 c.p.c.
e 2909 c.c..
1.1 Si rimprovera alla CTR di aver posto a fondamento della
decisione una questione sollevata dalla Cutuli & D’Angelo s.r.l. con
il ricorso introduttivo della lite e rimasta assorbita dalla sentenza di
primo grado, sebbene tale questione non fosse stata reiterata dalla
contribuente nel giudizio di appello, nel quale non si era costituita.
2. Con il secondo, subordinato, motivo, proposto a norma
dell’art. 360, comma 1, n. 3) c.p.c., è lamentata la violazione o
falsa applicazione dell’art. 39, comma 1, lettera d), del D.P.R. n.
600 del 1973 e dell’art. 62-bis del D.L. n. 331 del 1993, convertito
in L. n. 427 del 1993.
2.1 Si contesta alla Commissione regionale di aver erroneamente
ritenuto applicabili al caso di specie le risultanze di uno studio di
settore evoluto, in assenza delle condizioni all’uopo richieste.
3 di 6

--- Pagina 4 ---

3. Il primo motivo è fondato e il suo accoglimento assorbe
l’esame del secondo.
3.1 Ai sensi dell’art. 56 del D. Lgs. n. 546 del 1992, «le questioni
ed eccezioni non accolte nella sentenza della commissione
provinciale (ora corte di giustizia tributaria di primo grado- n.d.r.),
che non sono specificamente riproposte in appello, s’intendono
rinunciate».
3.2 Il tenore della norma è pressochè identico a quello dell’art.
346 c.p.c., dettato in materia di processo civile ordinario, il quale
dispone che «le domande e le eccezioni non accolte nella sentenza
di primo grado, che non sono espressamente riproposte in appello,
si intendono rinunciate».
3.3 Sul tema questa Corte ha avuto modo di chiarire che nel
processo tributario l’art. 56 del D. Lgs. n. 546 del 1992 va riferito a
qualsiasi questione, non rilevabile d’ufficio, suscettibile di essere
dedotta come autonomo motivo di ricorso o di impugnazione e si
applica anche quando il contribuente non si sia costituito in
giudizio, restando contumace (cfr. Cass. n. 11594/2025, Cass. n.
33195/2024, Cass. n. 34775/2023, Cass. n. 20062/2014).
3.4 È stato, al riguardo, evidenziato che tale soluzione si
giustifica alla luce del principio di parità delle parti nel processo e
dell’effetto devolutivo dell’appello, che non consentono di attribuire
all’appellato contumace una posizione di maggiore favore rispetto
all’appellante (cfr. Cass. n. 23500/2024, Cass. n. 9452/2024, Cass.
n. 25345/2016).
3.5 Tanto premesso, e venendo al caso di specie, va osservato
che la Cutuli & D’Angelo s.r.l. era rimasta contumace nel giudizio
d’appello svoltosi davanti alla CTR del Lazio, come chiaramente
emerge dalla stessa sentenza gravata.
3.6 Nel descritto contesto, le questioni da essa sollevate con il
ricorso introduttivo della lite e rimaste assorbite dalla decisione
assunta dalla CTP -la quale aveva annullato l’atto impositivo per
4 di 6

--- Pagina 5 ---

ravvisata carenza del potere di firma in capo al funzionario
sottoscrittore- erano da considerarsi rinunciate, in difetto di
riproposizione dinanzi al giudice superiore.
3.7 Sussiste, quindi, il prospettato «error in procedendo», in
quanto, una volta riconosciuto che l’eccezione di nullità dell’avviso
di accertamento sollevata dalla contribuente era stata
erroneamente ritenuta fondata e assorbente dai giudici «a quibus»,
il collegio regionale avrebbe dovuto integralmente accogliere il
gravame dell’Agenzia delle Entrate, senza procedere allo scrutinio
delle ulteriori questioni di merito non riproposte in appello dalla
parte privata e non rilevabili d’ufficio.
4. Si impone, conseguentemente, la cassazione della sentenza
impugnata.
4.1 A questo punto, dovendo ritenersi formato il giudicato interno
sull’esistenza di una valida delega di firma al funzionario che aveva
sottoscritto l’atto impositivo e non essendovi, per le ragioni innanzi
spiegate, ulteriori questioni suscettibili di disamina, la causa può
essere decisa nel merito, ai sensi degli artt. 384, comma 2,
seconda parte, c.p.c. e 62, comma 2, del D. Lgs. n. 546 del 1992,
con statuizione di integrale rigetto dell’originario ricorso della Cutuli
& D’Angelo s.r.l..
5. Le spese dei gradi pregressi, da regolare «ex novo» in
conseguenza dell’accoglimento dell’esperita impugnazione, e così
pure quelle della presente fase di legittimità, seguono la
soccombenza e si liquidano come in dispositivo.
P.Q.M.
La Corte accoglie il ricorso, cassa la sentenza impugnata e,
decidendo la causa nel merito, rigetta integralmente l’originario
ricorso della parte privata; condanna la Cutuli & D’Angelo s.r.l. in
liquidazione, in persona del liquidatore pro tempore, a rifondere
all’Agenzia delle Entrate le spese dell’intero giudizio, che liquida:
5 di 6

--- Pagina 6 ---

- quanto al primo grado, in complessivi 2.400 euro, oltre ad
eventuali oneri prenotati a debito;
- quanto al grado d’appello, in complessivi 3.000 euro, oltre ad
eventuali oneri prenotati a debito;
- quanto alla fase di legittimità, in complessivi 2.100 euro,
oltre ad eventuali oneri prenotati a debito.
Così deciso in Roma, nella camera di consiglio della Sezione
Tributaria della Corte Suprema di Cassazione, in data 22 ottobre
2025.
La Presidente
Roberta Crucitti
6 di 6