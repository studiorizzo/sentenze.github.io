======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Registro: n. 12952/2018 R.G. | Cron. | Rep. | A.C. 8 luglio 2025
Oggetto: IVA, IRPEF e IRAP - Reddito d'impresa - Studi di settore.

Avviso di accertamento – società di persone – principio di trasparenza – litisconsorzio necessario
ORDINANZA
sul ricorso iscritto al n. 18829/2024 R.G. proposto da:
CUCCHIARA SERGIO, rappresentato e difeso dall’Avv. Daniele Vitello,
– ricorrente –
contro
AGENZIA DELLE ENTRATE, in persona del Direttore pro tempore
rappresentata e difesa dall’Avvocatura generale dello Stato,
– controricorrente –
avverso la sentenza della CORTE. GIUST. TRIB. SECONDO GRADO
SICILIA, n. 1275/2024, depositata il 14/02/2024;
udita la relazione della causa svolta nella camera di consiglio del 06
novembre 2025 dal consigliere Rosanna Angarano.

--- Pagina 2 ---

FATTI DI CAUSA
1. L’Agenzia delle Entrate, in data 9 novembre 2018, notificava a
Sergio Cucchiara – socio per una quota del 66,67 per cento della  Tutto
Pronto Service sas di Cucchiara Sergio, cancellata dal registro delle
imprese in data 18 luglio 2013 – avviso di accertamento con il quale,
per l’anno di imposta 2013, accertava, in assenza di dichiarazione,
redditi di capitale imputatigli per trasparenza ex art. 5 tuir in ragione
della realizzazione di utili extracontabilim come da avviso di
accertamento notificato all’ente.
Il contribuente impugnava l’atto impositivo innanzi alla C.t.p. di
Agrigento che accoglieva il ricorso con sentenza riformata in appello.
La C.t.r, con la sentenza di cui all’epigrafe, riteneva irrilevanti le
vicende attinenti alla cancellazione della società ed alla regolarità della
notifica dell’atto impositivo societario e rilevava come il socio non
avesse proposto ulteriori questioni relative all’effettivo percepimento
del reddito.
Avverso detta sentenza il contribuente ricorre nei confronti
dell’Agenzia delle entrate, che resiste con controricorso.
2. Il consigliere delegato ha emesso proposta di definizione cui ha
fatto seguito, previo rilascio di nuovo procura, il deposito da parte della
ricorrente di istanza di decisione della causa.
3. Il contribuente, successivamente, ha depositato memoria. A
quest’ultima ha allegato sentenza della Corte di giustizia tributaria di
secondo grado della Sicilia (n. 1271 del 2024), passata in giudicato,
che ha accertato il difetto di legittimazione della società, in persona del
suo legale rappresentante, ad impugnare l’avviso societario stante
l’inesistenza dell’ente, già estinto.
4. Il contribuente ha depositato memoria con la quale ha
evidenziato che la sentenza della Corte di Giustizia Tributaria di
secondo grado per la Sicilia che ha dichiarato il ricorso proposto dalla
Cons. est. Rosanna Angarano 2

--- Pagina 3 ---

Tutto Pronto Service Sas di Sergio Cucchiara & C. inammissibile per
difetto di legittimatio ad causam è passata, nelle more, in autorità di
cosa giudicata ed ha prodotto copia con attestazione relativa.
RAGIONI DELLA DECISIONE
1. Con l’unico motivo il contribuente denuncia, in relazione all’art.
360, primo comma, n. 3, cod. proc. civ. violazione e falsa applicazione
dell’art. 19, comma 3,, d.lgs 31 dicembre 1992, n. 546, dell’art. 2495
cod. civ. e degli artt. 138 e ss. cod. proc. civ.
Osserva che la questione per cui è controversia attiene alla
legittimità dell’atto consequenziale – l’avviso di accertamento notificato
in capo al socio – traente origine da un PVC e da un avviso di
accertamento notificati alla società cancellata dal registro delle imprese
in data 18 luglio 2013 ovvero, ancora prima dell’avvio della stessa
verifica da parte della GDF (del 1 agosto 2013) e prima della novella di
cui all’art. 28, commi 4 e 5, d.lgs. n. 175 del 2014. Assume, infatti, che
l’illegittimo avvio della verifica e la notifica inesistente del PVC in capo
alla società, come dell’avviso, travolgono l’atto consequenziale, ben
potendo il contribuente scegliere se far valere la violazione del
procedimento o se impugnarli cumulativamente all’atto notificato o di
far valere vizi propri dell’atto impugnato.
2. In primo luogo deve rilevarsi che l’atto impositivo societario non
è stato annullato in virtù della sentenza passata in giudicato depositata
dal contribuente nel giudizio instaurato, dall’ente stesso, ormai estinto.
La C.t.r. si è limitata a rilevare il difetto di legittimazione, stante la
proposizione del ricorso ad opera di soggetto ormai estinto. Non vi è,
pertanto, giudicato sul merito della pretesa.
3. Ciò posto, va rilevato di ufficio il difetto di litisconsorzio
necessario tra tutti i soci della società.
3.1. L'unitarietà dell'accertamento, che è alla base della rettifica
delle dichiarazioni dei redditi delle società di persone di cui all'art. 5
Cons. est. Rosanna Angarano 3

--- Pagina 4 ---

tuir e dei soci delle stesse, e la conseguente automatica imputazione
dei redditi a ciascun socio, comporta che il ricorso tributario proposto,
anche avverso un solo avviso di rettifica, da uno dei soci (o dalla
società) riguarda inscindibilmente oltre che la società (nella fattispecie
non più esistente) anche tutti i soci e impone che gli stessi siano tutti
parte dello stesso procedimento, non potendo la controversia essere
decisa limitatamente ad alcuni soltanto di essi; da ciò consegue che il
ricorso proposto anche da uno soltanto dei soggetti interessati impone
l'integrazione del contraddittorio, ai sensi dell'art. 14 d.lgs. n. 546 del
1992, e che il giudizio celebrato senza la partecipazione di tutti i
litisconsorti necessari è affetto da nullità assoluta, rilevabile in ogni
stato e grado del procedimento, anche di ufficio, salvo che i soci
prospettino questioni personali come la qualità di socio o la decadenza
dal potere di accertamento o la ripartizione del reddito tra i soci (Cass.,
Sez. U, 04/06/2008, n. 14815; Cass. 11/6/2018, n. 15116).
3.2. Nel caso di specie il giudizio non aveva ad oggetto questioni
personali. Lo stesso ricorrente, infatti, evidenzia che, secondo la sua
prospettazione, l’avviso di accertamento notificato alla società estinta
è inesistente (non operando la nuova novella del 2014), l’avviso di
accertamento emesso nei confronti del socio per l’utile di
partecipazione è illegittimo in quanto fondato su atti istruttori,
amministrativi e processuali illegittimi; che, invece, secondo la C.t.r. il
contribuente non poteva limitarsi ad eccepire la violazione del
procedimento per illegittimità derivata dalla nullità degli atti
propedeutici, ma avrebbe dovuto, nel merito, provare il mancato
effettivo percepimento del reddito di partecipazione. Ciononostante, il
giudizio si è svolto davanti ai giudici di merito senza la presenza
processuale dell’altro socio, la cui partecipazione al giudizio era
necessaria, vertendosi in tema di accertamento a carico di società di
persone.
Cons. est. Rosanna Angarano 4

--- Pagina 5 ---

4. In conclusione, deve dichiararsi la nullità della sentenza
impugnata e dell’intero giudizio; la controversia va rimessa al giudice
del primo grado – Corte di giustizia tributaria di primo grado di
Agrigento – in diversa composizione, previa integrazione del
contraddittorio nei confronti di tutti i soci della Tutto Pronto Service
s.a.s. di Sergio Cucchiara & Co.
Le spese saranno regolate dal giudice del rinvio.
P.Q.M.
La Corte dichiara la nullità dell’intero giudizio e rimette le parti
innanzi alla Corte di giustizia tributaria di primo grado di Agrigento, in
diversa composizione – previa integrazione del contraddittorio nei
confronti di tutti i soci della Tutto Pronto Service s.a.s. di Sergio
Cucchiara & Co. – alla quale demanda di provvedere anche in ordine
alle spese del giudizio di legittimità.
Così deciso in Roma, il 6 novembre 2025.
Il Presidente
Andreina Giudicepietro
Cons. est. Rosanna Angarano 5