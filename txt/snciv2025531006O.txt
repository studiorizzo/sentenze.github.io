======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

OGGETTO: Ires 2019 - Atto di recupero - Credito d’imposta - Investimenti nel Mezzogiorno - Omessa previa revoca - Omissione del contraddittorio preventivo - Disciplina.
ORDINANZA
sul ricorso proposto da:
Marine Consulting International Srl, in persona del legale
rappresentante pro tempore, rappresentata e difesa, giusta procura
speciale allegata al ricorso, dall’Avv. Susanna Bufardeci, che ha
indicato recapito Pec;
- ricorrente -
contro
Agenzia delle Entrate, in persona del Direttore, legale
rappresentante pro tempore, rappresentata e difesa, ex lege,
dall’Avvocatura generale dello Stato, e domiciliata presso i suoi
uffici, alla via dei Portoghesi n. 12 in Roma;
- controricorrente -
avverso
la sentenza n. 999, pronunciata dalla Corte di giustizia
tributaria di secondo grado dell’Emilia Romagna l’8.5.2023, e
pubblicata il 27.10.2023;
ascoltata, in camera di consiglio, la relazione svolta dal
Consigliere Paolo Di Marzio;
la Corte osserva:

--- Pagina 2 ---

Fatti di causa
1. La Marine Consulting International Srl, avente sede in
Ravenna, indicava nella dichiarazione dei redditi un credito
d’imposta che portava in compensazione, in relazione all’anno
2018, invocando di avere diritto ai benefici di cui alla legge di
stabilità per il 2016 (L. 208/2015, art. 1, commi da 98 a 108) in
conseguenza dell’investimento in beni nuovi strumentali nel
meridione d’Italia (sent. CTR, p. 1), destinati a strutture produttive
aventi sede in Sicilia, nei Comuni di Siracusa e Melilli.
L’Agenzia delle Entrate richiedeva documentazione, che la
società produceva, e poi ne domandava di ulteriore con accesso
presso la sede. Quindi l’Ente impositore riteneva che l’agevolazione
fiscale non fosse riconoscibile perché, anche se erano stati acquisiti
beni strumentali nuovi dalla società, “nessuno di detti beni o servizi
avrebbe innescato o ampliato un processo produttivo nel
mezzogiorno” (ibidem). L’Ente impositore notificava pertanto il
1°.10.2020 alla società l’atto di recupero di credito d’imposta n.
THQCRIE00033.
2. La Marine Consulting International Srl impugnava l’atto
impositivo innanzi alla Commissione Tributaria Provinciale di
Ravenna proponendo plurime censure, in primo luogo
procedimentali. La CTP reputava infondate le contestazioni mosse
dalla contribuente e rigettava il suo ricorso.
3. La società spiegava appello, avverso la decisione sfavorevole
conseguita nel primo grado del giudizio, innanzi alla Corte di
giustizia tributaria di secondo grado dell’Emilia Romagna,
rinnovando le proprie critiche. Il giudice dell’appello confermava la
decisione di primo grado.
4. Avverso la decisione assunta dal giudice del gravame ha
proposto ricorso per cassazione la contribuente, affidandosi a tre
motivi di ricorso. L’Agenzia delle Entrate resiste mediante
controricorso. La società ha pure depositato memoria.
2 di 9

--- Pagina 3 ---

4.1. Il Pubblico Ministero, in persona del s.Procuratore Generale
Aldo Ceniccola, ha fatto pervenire le proprie conclusioni scritte, ed
ha domandato il rigetto del ricorso.
Ragioni della decisione
1. Con il primo motivo di ricorso, proposto ai sensi dell’art 360,
primo comma, nn. 3 e 4, cod. proc. civ., la società contesta la
nullità della sentenza impugnata in conseguenza della violazione
dell’art. 132 [secondo comma], n. 4, cod. proc. civ., dell’art. 118
Disp. att. cod. proc. civ., e dell’art. 111, sesto comma, Cost.,
perché il giudice dell’appello ha illustrato la propria decisione
mediante una motivazione meramente apparente, limitandosi a
richiamare la decisione di primo grado, senza esporre le ragioni per
le quali ha inteso confermarla.
2. Mediante il secondo strumento di impugnazione, introdotto ai
sensi dell’art. 360, primo comma, n. 3, cod. proc. civ., la ricorrente
censura la violazione e falsa applicazione dell’art. 4 octies del Dl n.
34 del 2019, dell’art. 12, comma 7, della legge n. 212 del 2000 e
dell’art. 7 della legge n. 241 del 1990, per non avere la Corte
tributaria regionale rilevato l’invalidità dell’atto di recupero in
conseguenza dell’omessa istaurazione del contraddittorio
endoprocedimentale.
3. Con il terzo motivo di ricorso, proposto ai sensi dell’art. 360,
primo comma, n. 3, cod. proc. civ., la contribuente critica la
violazione dell’art. 8, comma 1, del Dm n. 311 del 1998 e dell’art.
1, comma 421, della legge n. 311 del 2004, per non avere il
giudice del gravame rilevato l’invalidità dell’atto di recupero per cui
è causa, in conseguenza della mancata adozione di un
provvedimento di revoca del credito d’imposta da parte del Centro
Operativo competente.
4. Con il primo strumento d’impugnazione la società contesta la
nullità della sentenza impugnata perché esposta mediante una
motivazione meramente apparente, limitandosi il giudice
3 di 9

--- Pagina 4 ---

dell’appello a richiamare la decisione di primo grado, senza
illustrare le ragioni per le quali ha inteso confermarla.
4.1. L’Amministrazione finanziaria ha replicato nel suo
controricorso che il primo motivo di ricorso sarebbe inammissibile,
perché “il motivo in esame è privo di alcuna effettiva censura”
(controric., p. 10). La tesi non appare condivisibile, perché la
censura è presente e chiaramente intellegibile, la contribuente
lamenta la mancata esposizione delle ragioni della decisione da
parte del giudice dell’appello, una critica senz’altro ammissibile.
4.2. La Corte tributaria regionale espone nella parte
introduttiva della sua pronuncia, con adeguata ampiezza e
chiarezza, i fatti di causa e le prospettazioni delle parti. Quindi
riassume i contenuti della decisione di primo grado.
Il giudice del gravame espone quindi le motivazioni della
sentenza di primo grado, che conferma, non mancando di illustrare
sinteticamente perché abbia inteso rigettare le critiche della
società. La Corte tributaria regionale ha infatti ritenuto esatta la
valutazione secondo cui erano da disattendere le questioni
pregiudiziali proposte dalla parte privata, ed ha condiviso che
l’attività di accertamento svolta dalla Guardia di Finanza appare
immeritevole di censure sotto il profilo tecnico, così come nelle
conclusioni raggiunte. Il giudice dell’appello ha quindi ritenuto
corretta anche la valutazione secondo cui i rilievi proposti dalla
società non risultavano assistiti da elementi di prova in grado di
“rendere non credibile l’attività accertativa dell’ufficio, sostenuta da
argomentazioni fattuali e logiche del tutto coerenti” (sent. CGT II,
p. 2). La Corte tributaria regionale ha quindi evidenziato che non
sono state proposte, della difesa della società, questioni che non
fossero state esaurientemente e condivisibilmente esaminate dalla
CTP, non mancando di concludere che “la dedotta esistenza di
errori di rilevazioni ancora è riproposta” dalla ricorrente, “in
4 di 9

--- Pagina 5 ---

assenza di convergenti certi ed univoci elementi probatori idonei a
sostenere l’atto gravato sul punto” (ibidem).
Ricordato che non è precluso al giudice dell’appello motivare la
propria decisione per relationem, operando riferimento ad atti di
causa ed a quanto argomentato dal giudice di primo grado, deve
allora concludersi che il vizio dedotto non sussiste, peraltro
neppure indicando analiticamente la ricorrente quali siano le
questioni controverse che non sarebbero state esaminate con
giudizio proprio dal giudice dell’appello.
5. Mediante il secondo strumento di impugnazione la ricorrente
censura la violazione di legge in cui ritiene essere incorsa la Corte
tributaria regionale non avendo rilevato l’invalidità dell’atto di
recupero in conseguenza dell’omessa istaurazione del
contraddittorio endoprocedimentale, neppure essendo necessaria la
verifica della c.d. prova di resistenza.
5.1. La contribuente ha contestato la violazione del
contraddittorio sin dal ricorso introduttivo, ed il giudice di primo
grado ha ritenuto che non sussistesse la “illegittima notificazione
ante tempus dell’atto ex art. 4 octies Dl 34/2019 … e art. 12,
comma 7 L. 212/2000” (ric., p. 20) perché la norma richiamata
atterrebbe solo agli avvisi di accertamento e non sarebbe
applicabile ad un atto di recupero qual è quello impugnato. Questa
decisione è stata confermata dalla Corte tributaria regionale.
La critica della contribuente appare invero di ampia portata, ed
attiene anche alla mancata istituzione del contraddittorio
preventivo. Questione di diritto, in ogni caso, che questa Corte di
legittimità è comunque tenuta ad esaminare.
In ordine alla diversa questione del pur affermato mancato
rispetto della dilazione temporale di sessanta giorni prevista prima
della notificazione dell’atto impositivo, sembra sufficiente osservare
che l’accesso presso la sede sociale al fine di richiedere
documentazione risulta essere stato effettuato dai verificatori il
5 di 9

--- Pagina 6 ---

5.6.2019, mentre la notificazione dell’atto impositivo è intervenuta
il 1°.10.2020, pertanto nel pieno rispetto dei termini di legge.
5.2. Tanto premesso, questa Corte regolatrice ha già avuto
occasione di chiarire che “in tema di diritti e garanzie del
contribuente, all'avviso di recupero di credito d'imposta è
applicabile il termine dilatorio di sessanta giorni dalla conclusione
della verifica fiscale previsto dall'art. 12, comma 7, della l. n. 212
del 2000, in ragione della sostanziale equiparazione tra tale atto
accertativo della pretesa tributaria, con natura impositiva, e
l'avviso di accertamento. Ne consegue l'illegittimità dell'avviso di
recupero di credito d'imposta emesso "ante tempus", poiché detto
termine è posto a garanzia del pieno dispiegarsi del contraddittorio
procedimentale, primaria espressione dei principi, di derivazione
costituzionale, di collaborazione e buona fede tra amministrazione
e contribuente ed è diretto al migliore e più efficace esercizio della
potestà impositiva. (Nella specie, la S.C. ha accertato la suddetta
violazione, in presenza di un atto impositivo notificato dopo dodici
giorni dalla chiusura delle operazioni di verifica, ed escluso che
l'imminente prescrizione del diritto al rimborso potesse integrare i
motivi d'urgenza che consentono di derogare al rispetto del
termine)”, Cass. sez. V, 25.7.2022, n. 23223 (conf. Cass. sez. V,
9.7.2014, n. 15634). Il rispetto delle regole vigenti in materia di
contraddittorio preventivo è quindi dovuta anche in presenza di un
atto di recupero, e non solo di un avviso di accertamento.
5.3. La norma invocata dalla contribuente, l’art. 4 octies del Dl
n. 34 del 2019 come conv., introducendo l’art. 5 ter nella L. n. 218
del 1997, ha disposto “«Art. 5-ter. - (Invito obbligatorio) - 1.
L'ufficio, fuori dei casi in cui sia stata rilasciata copia del processo
verbale di chiusura delle operazioni da parte degli organi di
controllo, prima di emettere un avviso di accertamento, notifica
l'invito a comparire di cui all'articolo 5 per l'avvio del procedimento
di definizione dell'accertamento.
6 di 9

--- Pagina 7 ---

…
4. In tutti i casi di particolare urgenza, specificamente
motivata, o nelle ipotesi di fondato pericolo per la riscossione,
l'ufficio può notificare direttamente l'avviso di accertamento non
preceduto dall'invito di cui al comma 1.
5. Fuori dei casi di cui al comma 4, il mancato avvio del
contraddittorio mediante l'invito di cui al comma 1 comporta
l'invalidità dell'avviso di accertamento qualora, a seguito di
impugnazione, il contribuente dimostri in concreto le ragioni che
avrebbe potuto far valere se il contraddittorio fosse stato attivato”.
Pertanto, come chiarito dal comma 5, a differenza di quanto
argomentato dalla ricorrente, è lo stesso dettato legislativo
invocato che ha previsto la c.d. prova di resistenza, onerando il
contribuente di dimostrare in concreto la pregnanza delle ragioni
che avrebbe potuto far valere se il contraddittorio fosse stato
attivato.
La ricorrente non ha riportato nel proprio ricorso per cassazione
come abbia inteso dimostrare tali ragioni nei gradi di merito del
giudizio. La sua allegazione in materia nel corpo del ricorso per
cassazione risulta pertanto tardiva e quindi preclusa.
Completezza suggerisce peraltro di osservare che la tesi della
parte secondo cui, ove il contraddittorio fosse stato attivato
“avrebbe potuto dimostrare come tali spese fossero riferibili, per lo
più, alla manutenzione ed al riammodernamento della camera
iperbarica” (ric., p. 22), risulta generica, neppure indicando
l’importo che per tale ragione sarebbe risultato agevolabile secondo
la sua prospettazione e, soprattutto, risulta comunque inidonea allo
scopo, perché non indica quale prova sia stata in grado di
assicurare, ma opera riferimento solo ad un’ipotetica possibilità di
dimostrazione.
Anche il secondo strumento di impugnazione risulta pertanto
infondato e deve essere respinto.
7 di 9

--- Pagina 8 ---

6. Con il terzo motivo di ricorso la contribuente critica la
violazione di legge in cui ritiene essere incorso il giudice del
gravame per non aver rilevato l’invalidità dell’atto di recupero per
cui è causa, in conseguenza della mancata adozione di un
provvedimento di revoca del credito d’imposta da parte del Centro
Operativo competente.
6.1. La contestazione della parte si fonda su una petizione di
principio, secondo cui quando sia riconosciuto al contribuente
l’accesso ad un credito d’imposta, l’eventuale atto di recupero deve
essere sempre preceduto dalla revoca dell’agevolazione, che
peraltro dovrebbe essere disposta dall’Amministrazione fiscale
competente, eventualmente diversa da quella titolare del potere di
emettere l’atto di recupero. Un simile principio generale non è
presente nel vigente ordinamento tributario, né la contribuente
illustra da che cosa dovrebbe dedursi la previsione implicita di un
simile principio generale.
Nel caso di specie l’Amministrazione finanziaria competente
(cfr. Cass. sez. V, 12.7.2012, n. 12662) si è limitata ad emettere
l’atto di recupero, come era in sua facoltà.
Anche il terzo strumento d’impugnazione risulta pertanto
infondato e deve essere rigettato.
In definitiva, il ricorso introdotto dalla società deve essere
respinto.
7. Le spese di lite seguono l’ordinario criterio della
soccombenza e sono liquidate in dispositivo, in considerazione della
natura delle questioni affrontate e del valore della controversia.
7.1. Deve anche darsi atto che ricorrono i presupposti
processuali per il versamento, da parte della ricorrente, del c.d.
doppio contributo.
La Corte di Cassazione,
P.Q.M.
8 di 9

--- Pagina 9 ---

rigetta il ricorso proposto dalla Marine Consulting
International Srl, in persona del legale rappresentante pro
tempore, che condanna al pagamento delle spese di lite in favore
della costituita controricorrente, e le liquida in complessivi Euro
8.000,00 per compensi, oltre spese prenotate a debito.
Ai sensi del d.P.R. 30 maggio 2002, n. 115, art. 13, comma 1
quater, dà atto della sussistenza dei presupposti processuali per il
versamento, da parte della ricorrente, dell'ulteriore importo a titolo
di contributo unificato pari a quello da corrispondere per il ricorso a
norma del cit. art. 13, comma 1 bis, se dovuto.
Così deciso in Roma il 6.11.2025
Il Presidente
Andreina Giudicepietro
9 di 9