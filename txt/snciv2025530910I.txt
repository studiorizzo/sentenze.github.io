======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA INTERLOCUTORIA
sul ricorso iscritto al n. 18253/2023 R.G. proposto da:
CAPIZZI ANTONIO, con l’avvocato CAPPIELLO RAFFAELE
(CPPRFL68P17H501Y) che lo rappresenta e difende
-ricorrente-
AGENZIA DELLE ENTRATE DIREZIONE PROVINCIALE I DI ROMA, con
l'AVVOCATURA GENERALE DELLO STATO (ADS80224030587) che la
rappresenta e difende
-resistente-
avverso la sentenza della Commissione tributaria regionale del Lazio,
sede di ROMA n. 1005/2023 depositata il 24/02/2023.
Udita la relazione della causa svolta nella pubblica udienza del
08/07/2025 dal Consigliere ALESSIO LIBERATI,

--- Pagina 2 ---

Uditi i difensori delle parti presenti, come da verbale, e le conclusioni
del Sostituto Procuratore Generale
FATTI DI CAUSA
1. Con ricorso contenente istanza di reclamo/mediazione ex art.
17-bis d.lgs. n. 546/92 il ricorrente ha impugnato il silenzio rifiuto
formatosi in relazione ad un’istanza di rimborso con la quale aveva
richiesto il rimborso dell’imposta di registro di € 130,00 versata in
relazione ad un contratto di locazione a canone concordato “uso
foresteria” stipulato con la Enel Servizi s.r.l., sulla base della ritenuta
applicabilità al contratto di locazione del regime fiscale della c.d.
“cedolare secca” prevista dall’art. 3 del d.lgs. 23/2011.
2. La Commissione Tributaria Provinciale adita ha accolto
parzialmente il ricorso, con la sentenza n. 20073/18 depositata in data
4 dicembre 2018, relativamente alla richiesta di rimborso della imposta
di registro, mentre ha dichiarato inammissibile il ricorso relativamente
alla richiesta di rimborso dell’IRPEF e addizionali, con compensazione
delle spese di lite.
3. A seguito di appello interposto dall’amministrazione, la CTR
del Lazio, con la sentenza in epigrafe indicata, ha accolto l’appello
dell’amministrazione, riformando la decisione di primo grado,
considerando non applicabile la c.d. cedolare secca nella fattispecie, in
quanto l’immobile, destinato alla fruizione dei dipendenti, era da
considerare come utilizzato nell’esercizio dell’attività di impresa.
4. Avverso la suddetta sentenza di gravame il contribuente ha
proposto ricorso per cassazione affidato ad unico motivo, variamente
composto, cui ha resistito con mera costituzione formale l’Agenzia delle
Entrate.
5. La Procura Generale ha concluso per la cassazione con
decisione nel merito, ed accoglimento dell’originario ricorso.
6. Successivamente il contribuente ha depositato memoria
illustrativa ex art. 378 c.p.c.
2 di 3

--- Pagina 3 ---

RAGIONI DELLA DECISIONE
1. Con unico motivo di ricorso, si deduce la violazione dell’art. 3,
sesto comma, d.lgs. 23/2011, nonché dell’art. 23 Cost. ai sensi dell’art.
360, c. 1, n. 3 c.p.c.
2. Secondo il ricorrente, la sentenza impugnata ha violato l’art.
3 del d.lgs. 23/2011, il quale, come presupposto per l’applicazione della
“cedolare secca”, richiede unicamente che l’immobile locato sia ad uso
abitativo e che il locatore non agisca nell’esercizio di un’impresa, di
un’arte o di una professione, requisiti entrambi presenti nel caso di
specie. L’interpretazione fornita dalla Corte di Giustizia Tributaria di
Secondo Grado del Lazio e sostenuta dall'Agenzia delle Entrate, che
esclude i contratti stipulati con conduttori che agiscono nell'esercizio di
attività di impresa o di lavoro autonomo, si porrebbe in contrasto con
la lettera e la ratio dell'art. 3 del d.lgs. 23/2011 e con il principio di
riserva di legge di cui all'art. 23 della Costituzione.
3. La Corte ritiene di dover rinviare la causa a nuovo ruolo, in
considerazione dell’ordinanza di rimessione alle Sezioni Unite
intervenuta in data odierna sullo specifico tema della applicabilità della
cedolare secca ai sensi dell'art. 3 del d.lgs. 23/2011 in materia di
contratto di foresteria.
P.Q.M.
La Corte rinvia la causa a nuovo ruolo.
Così deciso in Roma, il 08/07/2025 .
Il Presidente
GIACOMO MARIA STALLA
3 di 3