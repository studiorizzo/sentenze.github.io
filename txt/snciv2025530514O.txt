======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 14769/2021 R.G. proposto da:
AGENZIA BUOZZI DI BRUNO CAPURSO & C. - S.N.C, elettivamente
domiciliata  in ROMA VIA DOMENICO CIRILLO, presso lo studio
dell’avvocato CONDARELLI AGNESE (CNDGNS72L51H501N) che la
rappresenta e difende
-ricorrente-
contro
AGENZIA DELLE ENTRATE - RISCOSSIONE
-intimata-
avverso SENTENZA di COMMISSIONE TRIBUTARIA REGIONALE
ROMA n. 3621/2020 depositata il 19/11/2020.

--- Pagina 2 ---

Udita la relazione svolta nella camera di consiglio del 08/10/2025
dal Consigliere ALESSANDRO FAROLFI.
RILEVATO CHE
1. L’oggetto del giudizio è rappresentato dall’impugnazione della
sentenza n. 3621, dep. il 19/11/2020 dall’CTR Lazio – Roma, nel
solo capo relativo alle spese di lite, con riferimento alla parte in cui
è stato liquidato l’importo di Euro 3.000 + accessori invece di
quanto indicato nella nota spese (8.295 + accessori) per il giudizio
di primo grado.
2. Era avvenuto che l’Agenzia Buozzi di Bruno Capurso & C. snc
avesse impugnato alcune cartelle di pagamento (n. 097 2014
0236718861 000, n. 097 2014 0257516800 000, n. 097 2014
0263310490 000, n. 097 2015 0028815728 000, n. 097 2015
0093697679 000, n. 097 2015 0206304612 000, n. 097 2015
0217466430 000, n. 097 2016 0030615964 000, n. 097 2016
0115156709 000, n. 097 2016 0118817063 000, n. 097 2017
0029906319 000 e n. 097 2017 0072991292 000), di cui si
eccepiva la mancata notificazione e la prescrizione.
3. La CTP di Roma, con la decisione depositata l’11 dicembre 2019,
n. 17351, accoglieva il ricorso nel merito, compensando le spese di
giudizio.
4. Il contribuente proponeva appello relativamente al solo capo
delle spese della decisione di primo grado, al fine di ottenere una
pronuncia di rifusione delle spese sostenute, che la CTR del Lazio –
Roma riconosceva nella misura di Euro 3.000, oltre alla condanna
dell’ufficio – rimasto contumace – al rimborso delle spese del
giudizio di secondo grado.
5. Avverso detta decisione propone ricorso per Cassazione il
contribuente, sulla scorta di un motivo di impugnazione.
2 di 8

--- Pagina 3 ---

6. L’Agenzia delle entrate-riscossione non ha svolto attività
difensiva.
7. E’ stata, quindi, fissata udienza in camera di consiglio per il
successivo 8 ottobre 2025.
CONSIDERATO CHE
1. L’unico motivo di ricorso è così sintetizzato dalla ricorrente:
i) Si chiede a codesta Suprema Corte di verificare se il Giudice a
quo ha violato gli artt. 91, 92, II comma, 132, II comma, n. 4,
c.p.c., 2233, II comma, c.c. in relazione all’art. 13 del D.L.
132/2014, finanche del D.M. 55/2014, così come aggiornato dal
D.M. 37/2018, 12, 15, II comma-Septies, 17-bis, 36, II comma, n.
4, del D.lgs. 546/92, coerentemente al dettato di cui agli artt. 3,
24, 25, 97, 102, 111 della Costituzione, nonché agli artt. 21 e 47
della CDFUE, 6, 13 e 14 del CEDU parametrati con l’art. 117 della
Costituzione, ovvero per difetto motivazione, finanche per
inesistenza, inconferenza, illogicità ed erroneità della stessa che ha
contraddistinto la Sentenza di appello rispetto alle censure del
contribuente.
2. Il motivo appare inammissibile.
In primo luogo, il ricorso di legittimità si diffonde censurando una
presunta compensazione parziale operata dalla corte di merito, di
cui, invero, non v’è traccia nel provvedimento impugnato.
Infatti, la decisione della CTR del Lazio – Roma, sul punto, si limita
ad affermare che “In conclusione vanno poste a carico dell’Agenzia
delle Entrate-Riscossione sia le spese del giudizio di primo grado
che quelle del grado d’appello, queste ultime tenendo anche conto,
nella misura che si riconosce, delle peculiarità del relativo
contenzioso, nelle rispettive misure indicate in dispositivo”.
Il motivo di impugnazione, quindi, sotto questo profilo, non si
confronta con la decisione impugnata che, sia pure in modo
3 di 8

--- Pagina 4 ---

estremamente sintetico, ha affermato di seguire il criterio di
soccombenza nel porre a carico le spese del giudizio di primo grado
(occorre peraltro aggiungere, per maggiore chiarezza, che qui non
è in discussione né la liquidazione delle spese del secondo grado,
come pure delle relative motivazioni, né il merito del giudizio, che è
stato definito in primo grado con statuizione qui non più
modificabile, in quanto passata in giudicato a fronte dell’appello sul
solo capo delle spese da parte del contribuente e dell’assenza di
impugnazione incidentale da parte dell’amministrazione).
Il motivo di ricorso è, peraltro, aspecifico e generico finendo così
per violare il precetto che impone una specificità dei motivi ex art.
366 n. 6 c.p.c.
Ed infatti, se pure è vero che il ricorso riporta a p. 8 la nota spese
che si assume essere stata ignorata e che contempla le spese
ritenute dovute per il primo grado del giudizio, le censure appaiono
del tutto generiche, omettendo di precisare se vi sia stato deposito
di memorie, oltre al ricorso iniziale, come pure se e quante udienze
oltre alla prima abbiano caratterizzato il primo grado e se in esso vi
sia stata un’appendice istruttoria.
La parte ricorrente omette altresì di allegare – e tantomeno
dimostrare – che effettivamente il giudizio sia stato preceduto da
una preventiva fase di reclamo-mediazione (che da sola
importerebbe, secondo la nota, una aumento del 50% dei
compensi), mentre in assenza di allegazione e dimostrazione circa
l’avvenuto deposito di memorie e/o di fase istruttoria, occorre
rilevare che in relazione allo stesso scaglione ritenuto applicabile
dal ricorrente (da 26.0001 euro a 52.000 euro), la liquidazione
complessiva di Euro 3.000 per il primo grado di giudizio non si
colloca neppure al di sotto dei minimi tariffari al riguardo previsti
(pari ad un importo di Euro 2.663 senza fase istruttoria).
Inoltre, neppure la decisione impugnata può censurarsi per quanto
riguarda l’omessa liquidazione delle c.d. spese generali, dovendo
4 di 8

--- Pagina 5 ---

applicarsi l’insegnamento di Sez. 2, ord. n. 9385 del 04/04/2019
(Rv. 653487 - 02), secondo cui il provvedimento giudiziale di
liquidazione delle spese processuali che non contenga la statuizione
circa la debenza o anche solo l'esplicita determinazione della
percentuale delle spese forfettarie rimborsabili ai sensi dell'art. 13,
comma 10, della l. n. 247 del 2012 e dell'art. 2 del d.m. n. 55 del
2014, è titolo per il riconoscimento del rimborso stesso nella
misura del quindici per cento del compenso totale, quale massimo
di regola spettante, potendo tale misura essere soltanto
motivatamente diminuita dal giudice.
Il motivo risulta perciò complessivamente inammissibile, in quanto
non consente neppure, per la sua genericità, di valorizzare la nota
spese trascritta nel ricorso stesso, che appare perciò violare i
principi di specificità e autosufficienza.
A tal riguardo deve  ricordarsi che il principio di autosufficienza di
cui all'art. 366, comma 1, n. 6), c.p.c. in caso di deduzione di
errores in procedendo, impone la trascrizione essenziale degli atti e
dei documenti per la parte d'interesse, in modo da contemperare il
fine legittimo di semplificare l'attività del giudice di legittimità e
garantire la certezza del diritto e la corretta amministrazione della
giustizia, salvaguardando la funzione nomofilattica della Corte ed il
diritto di accesso della parte ad un organo giudiziario, in misura
tale da non inciderne la stessa sostanza (Sez. 3 - , Ordinanza n.
21346 del 30/07/2024).
E’ ben vero che, talora, il principio in questione è stato riletto in
modo meno formalistico, attraverso una interpretazione
adeguatrice alla luce delle norme CEDU, come si evince da Sez. 1,
sent. n. 12481 del 19/04/2022: il principio di autosufficienza del
ricorso per cassazione, ex art. 366, comma 1, n. 6), c.p.c., è
compatibile con il principio di cui all'art. 6, par. 1, della CEDU,
qualora, in ossequio al criterio di proporzionalità, non trasmodi in
un eccessivo formalismo, dovendosi, di conseguenza, ritenere
5 di 8

--- Pagina 6 ---

rispettato ogni qualvolta l'indicazione dei documenti o degli atti
processuali sui quali il ricorso si fondi, avvenga, alternativamente,
o riassumendone il contenuto, o trascrivendone i passaggi
essenziali, bastando, ai fini dell'assolvimento dell'onere di deposito
previsto dall'art. 369, comma 2, n. 4 c.p.c., che il documento o
l'atto, specificamente indicati nel ricorso, siano accompagnati da un
riferimento idoneo ad identificare la fase del processo di merito in
cui siano stati prodotti o formati.
Tuttavia, da un lato, tale decisione ha comunque, in concreto,
ritenuto inammissibile il motivo che censurava l’error in procedendo
del giudice del merito, per non essere stato trascritto neanche in
estratto il contenuto del verbale di udienza, individuato con la sola
indicazione della data, né indicati i dati necessari per il suo
reperimento nel fascicolo, oltre a non essere stato indicato se e
quando fosse stata depositata una lista testimoniale sui capitoli di
prova trascritti in ricorso.) Dall’altro, il rispetto di tale principio è
stato anche successivamente ribadito dal S.C. quale onere che
contempera il diritto di accesso al grado di legittimità della parte ed
il razionale esplicarsi della nomofilachia di ultimo grado, così da
non ammettere l’ordinamento indagini integrative da parte del
giudice di legittimità, salvaguardando il rispetto delle forme
un’esigenza non fine a se stessa, bensì connaturata e funzionale
alla certezza del diritto ed all’ordinato esercizio della giurisdizione
di ultimo grado (vds. ad esempio, Sez. 3, ord. n. 15058 del
29/05/2024; Sez. 2, ord. n. 12835 del 10/05/2024; Sez. 3, ord. n.
34395 del 11/12/2023; Sez. 1, ord. n. 33353 del 30/11/2023).
La stessa Corte europea dei diritti dell’uomo ha confermato la
compatibilità del requisito della cd. autosufficienza (meglio
definibile come necessaria specificità) del ricorso con il principio di
cui all’art. 6, § 1, della CEDU, a norma del quale “Ogni persona ha
diritto a che la sua causa sia esaminata equamente (...) da un
tribunale (...)” – purché, secondo il criterio di proporzionalità, non
6 di 8

--- Pagina 7 ---

si trasmodi in un “formalismo eccessivo” – anche alla luce della sua
pregressa giurisprudenza in tema di “limitazioni del diritto di
accesso a una giurisdizione superiore”, e in particolare alla Corte di
cassazione, in ragione delle peculiarità del relativo procedimento
(v. sentenze 5 aprile 2018, Zubac c. Croazia; 27 giugno 2017,
Sturm c. Lussemburgo; 18 ottobre 2016, Miessen c. Belgio; 15
settembre 2016, Trevisanato c. Italia; 2 giugno 2016, Papaioannou
c. Grecia). Con la successiva sentenza 28 ottobre 2021 (Succi ed
altri c. Italia) la Corte di Strasburgo ha concluso che le condizioni
imposte per la redazione del ricorso per cassazione – e in
particolare l’applicazione del principio di autosufficienza –
perseguono uno scopo legittimo e, in particolare, quello di
“agevolare la comprensione della causa e delle questioni sollevate
nel ricorso e permettere alla Corte di Cassazione di decidere senza
doversi basare su altri documenti, affinché quest'ultima possa
mantenere il suo ruolo e la sua funzione, che consistono nel
garantire in ultimo grado l'applicazione uniforme e l'interpretazione
corretta del diritto interno (nomofilachia)” e dunque, in ultima
analisi, “la certezza del diritto e la corretta amministrazione della
giustizia” (vds. § 73-75). La stessa Corte europea dei diritti
dell’uomo ha così fornito una giustificazione di sistema del principio
di necessaria specificità del ricorso, in quanto funzionale al ruolo
che deve assolvere una corte suprema, affermando altresì che le
condizioni di ammissibilità di un ricorso per cassazione possono
essere anche più rigorose di quelle di un appello (vds. § 79).
3. In definitiva, pertanto, il ricorso deve essere dichiarato
inammissibile, mentre non occorre pronunciare condanna alle
spese, in assenza di attività difensiva della parte intimata.
Occorre, peraltro, dare atto dei presupposti per il raddoppio del
contributo unificato, se ed in quanto dovuto per legge, a carico
della parte ricorrente.
7 di 8

--- Pagina 8 ---

P.Q.M.
La Corte dichiara inammissibile il ricorso.
Ai sensi dell’art. 13, comma 1 quater, del d.p.r. 115/2002, inserito
dall’art. 1, comma 17, della l. n. 228/2012, dà atto della
sussistenza dei presupposti per il versamento, a carico di parte
ricorrente, dell’ulteriore importo a titolo di contributo unificato,
nella misura prevista per il ricorso, se ed in quanto dovuto per
legge.
Così deciso in Roma, nella camera di consiglio di giorno 8  ottobre
2025.
La Presidente
Roberta Crucitti
8 di 8