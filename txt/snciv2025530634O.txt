======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 9987/2018 R.G. proposto da:
AGENZIA DELLE ENTRATE, elettivamente domiciliata  in ROMA VIA
DEI PORTOGHESI 12, presso l'AVVOCATURA GENERALE DELLO
STATO (ADS80224030587) che la rappresenta e difende;
-ricorrente-
contro
COLZI ALESSANDRA, elettivamente domiciliata in ROMA VIA
SESTIO CALVINO 33, presso lo studio dell’avvocato BOSCO
ANTONINO (BSCNNN53D04G273W) rappresentato e difeso dagli
avvocati BORCHI WLADIMIRO (BRCWDM73B03D612K), MANCA
MASSIMO (MNCMSM66H24D612P);
-controricorrente-
avverso SENTENZA di COMMISSIONE TRIBUTARIA REGIONALE
FIRENZE n. 2358/2017 depositata il 03/11/2017.
Udita la relazione svolta nella camera di consiglio del 24/09/2025
dal Consigliere SALVATORE LEUZZI.
FATTI DI CAUSA

--- Pagina 2 ---

Il presente giudizio trae origine dall’impugnazione proposta da Colzi
Alessandra avverso l’intimazione di pagamento notificatale in data
15 marzo 2016.
Le pretese tributarie sottese all’intimazione derivavano da controlli
automatizzati effettuati ai sensi dell’art. 36-bis del D.P.R. n. 600 del
1973 e dell’art. 54-bis del D.P.R. n. 633 del 1972, sulle
dichiarazioni fiscali presentate dalla società Mesticheria e
Ferramenta Colzi di Colzi Rolando & C. S.n.c., relativamente ai
modelli Unico per gli anni d’imposta 2001, 2002, 2003 e 2004
La contribuente era stata socia della predetta società dal 9
novembre 2000 al 12 agosto 2004.
I controlli automatizzati avevano rilevato l’omesso versamento
delle imposte IVA, IRPEF e delle relative addizionali.
Colzi Alessandra proponeva ricorso dinanzi alla Commissione
Tributaria Provinciale di Prato, deducendo l’omessa notifica in suo
favore delle cartelle di pagamento e degli atti prodromici alla
formazione del ruolo, la decadenza dal potere di riscossione
mediante ruolo e la prescrizione del diritto alla riscossione.
La Commissione Tributaria Provinciale accoglieva solo parzialmente
il ricorso, annullando una sola cartella relativa alla tassa
governativa sui telefoni cellulari e rigettando le restanti doglianze.
La Commissione Tributaria Regionale della Toscana, in sede di
gravame, accoglieva l’appello principale della contribuente e
rigettava l’appello incidentale proposto dall’Agenzia delle Entrate.
Avverso tale decisione l’Agenzia delle Entrate proponeva ricorso per
cassazione, articolato in un solo motivo.
Resiste con controricorso la contribuente, che deposita memoria.
RAGIONI DELLA DECISIONE
Con l’unico motivo di ricorso, l’Agenzia delle Entrate deduce la
violazione e falsa applicazione degli artt. 2290, 2291 e 2312 c.c.,
nonché degli artt. 25 e 50 del D.P.R. n. 602 del 1973, in relazione
all’art. 360, comma 1, n. 3, c.p.c. Si contesta che la Commissione
2 di 5

--- Pagina 3 ---

Tributaria Regionale abbia fondato la propria decisione su
un’erronea applicazione delle norme, ritenendo leso il diritto di
difesa del socio di società in nome collettivo per effetto della sola
notifica dell’intimazione di pagamento non preceduta dalla notifica
delle cartelle, notificate alla sola società.
Il motivo è fondato.
In base agli artt. 2290, 2291 e 2312 c.c., il socio di società di
persone risponde solidalmente ed illimitatamente dei debiti sociali
sorti durante il periodo della sua partecipazione. La normativa
speciale in materia di riscossione a mezzo ruolo (artt. 25 e 50 del
d.P.R. n. 602 del 1973) legittima l’Amministrazione a procedere nei
confronti del socio per la riscossione dei debiti fiscali della società,
senza che sia necessaria la notifica personale al socio delle cartelle
di pagamento previamente emesse nei confronti della società,
purché queste ultime siano state regolarmente notificate all’ente
collettivo.
Questa prerogativa trova giustificazione nella natura stessa della
responsabilità solidale del socio, che implica una piena conoscenza
e condivisione degli obblighi fiscali sorti nel corso della
partecipazione societaria.
Secondo giurisprudenza di questa Corte, «In tema di riscossione
coattiva, l'amministrazione finanziaria può notificare direttamente
al socio, ancorché receduto, l'avviso di mora per un'obbligazione
tributaria della società in nome collettivo, insorta anteriormente al
suo recesso, di cui egli risponde solidalmente e illimitatamente, ai
sensi del combinato disposto degli artt. 2290 e 2291 cod. civ. a
nulla rilevando che sia rimasto estraneo agli atti di accertamento
ed impositivi finalizzati alla formazione del ruolo, atteso che il suo
diritto di difesa è garantito dalla possibilità di contestare la pretesa
originaria, impugnando insieme all'atto notificato anche quelli
presupposti, la cui notificazione sia stata omessa o risulti
irregolare» (Cass. n. 27189 del 2014; v. anche Cass. n. 20704 del
3 di 5

--- Pagina 4 ---

2014; Cass. n. 21618 del 2015; Cass. n. 25765 del 2014,
pronunciate con riferimento all’avviso di mora, che è equiparabile
all’avviso di intimazione di cui all’art. 50 d.P.R. n. 602/73, v. Cass.
sez. un. n. 8279 del 2008; più recentemente, Cass. n. 20476 del
2025).
Il diritto di difesa del socio resta, in ogni caso, integralmente
garantito dalla possibilità di impugnare l’atto notificatogli – sia esso
la cartella o l’intimazione di pagamento – unitamente agli atti
presupposti non conosciuti, ai sensi dell’art. 19, comma 3, del
d.lgs. n. 546 del 1992.
In tal modo, il sistema assicura un equilibrio tra esigenze di
efficienza dell’azione amministrativa e tutela del contribuente,
evitando duplicazioni procedurali non necessarie.
Pertanto, la mancata notifica delle cartelle direttamente al socio
non determina automaticamente la nullità dell’intimazione, ove
quest’ultima sia stata regolarmente notificata e abbia consentito al
contribuente di contestare anche la legittimità e la fondatezza della
pretesa tributaria sottostante. «In tema di riscossione coattiva e
con riguardo, in particolare, alla responsabilità solidale del socio
per le obbligazioni tributarie della società in nome collettivo, nel
caso in cui il socio abbia receduto dalla società in epoca
antecedente alla notifica alla stessa dell'avviso di accertamento (o,
comunque, del primo atto impositivo), l'amministrazione finanziaria
è tenuta a notificare tale atto anche al socio ovvero, in difetto di
notifica, la cartella di pagamento successivamente emessa e
notificata al socio non può limitarsi a rinviare all'avviso di
accertamento precedentemente notificato alla società, ma deve
contenere l'illustrazione degli elementi di fatto e delle ragioni di
diritto posti a fondamento della pretesa, atteso che - diversamente
dall'ipotesi in cui il recesso abbia luogo in epoca successiva alla
notifica dell'avviso di accertamento alla società - non avendo qui il
socio il potere di consultare i documenti relativi alla stessa, a
4 di 5

--- Pagina 5 ---

norma dell'art. 2261 c.c., si determinerebbe un'inaccettabile
compressione del suo diritto di difesa» (Cass. n. 1281 del 2020)
Nel caso di specie, Alessandra Colzi era socia della società in nome
collettivo nel periodo in cui sono insorti i debiti fiscali. Ella ha
ricevuto la notifica dell’intimazione di pagamento e, mediante
l’impugnazione di tale atto, ha potuto esercitare pienamente il
proprio diritto di difesa, deducendo i vizi relativi sia all’intimazione
sia agli atti presupposti.
La sua partecipazione attiva al giudizio, con articolate censure,
dimostra che l’intimazione ha assolto efficacemente alla funzione di
rendere conoscibile la pretesa tributaria. La circostanza che le
cartelle non le siano state notificate personalmente non è dunque
idonea a determinare l’illegittimità della riscossione, atteso che la
sua posizione di socia la rendeva comunque solidalmente
responsabile dei debiti sociali e che l’intimazione ha assolto la
funzione di portare a sua conoscenza la pretesa tributaria.
Ne consegue che la sentenza impugnata, nella parte in cui ha
ritenuto leso il diritto di difesa della contribuente per la sola
mancata notifica personale delle cartelle, non si è conformata ai
principi affermati dalla giurisprudenza di legittimità e deve essere,
pertanto, cassata.
La causa va, pertanto, rinviata alla Corte di Giustizia Tributaria di
Secondo Grado della Toscana, per un nuovo esame e per la
regolazione delle spese del giudizio.
P.Q.M.
Accoglie il ricorso. Cassa la sentenza impugnata e rinvia la causa
alla Corte di Giustizia Tributaria di Secondo Grado della Toscana,
per un nuovo esame e per la regolazione delle spese del giudizio.
Così deciso in Roma, il 24/09/2025.
Il Presidente
GIOVANNI LA ROCCA
5 di 5