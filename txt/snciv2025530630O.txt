======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 14249/2024 R.G. proposto da
GORDINI LUCA, rappresentato e difeso dall’avv. Luca Manconi
(domicilio digitale: lucamanconi@pec.it);
-ricorrente-
contro
AGENZIA DELLE ENTRATE, in persona del Direttore pro tempore,
domiciliata in Roma alla via dei Portoghesi n. 12 presso gli uffici
dell’Avvocatura Generale dello Stato, dalla quale è rappresentata e
difesa ope legis;
-controricorrente-
avverso la SENTENZA della CORTE DI GIUSTIZIA TRIBUTARIA DI
SECONDO GRADO DELLA LOMBARDIA n. 3655/2023 depositata il
12 dicembre 2023;
udita la relazione svolta nell’adunanza camerale del 9 ottobre
2025 dal Consigliere Danilo CHIECA;
FATTI DI CAUSA
Luca Gordini, esercente l’attività di promotore finanziario,
presentava alla Direzione Provinciale I di Milano dell’Agenzia delle
Entrate istanza di rimborso dell’IRAP versata per gli anni 2017 e
2018, assumendo di non possedere un’autonoma struttura
organizzativa suscettibile di creare valore aggiunto.

--- Pagina 2 ---

Formatosi il silenzio-rifiuto, il contribuente impugnava il diniego
tacito opposto dall’Amministrazione Finanziaria dinanzi alla Corte di
giustizia tributaria di primo grado di Milano, la quale accoglieva il
suo ricorso, ordinando il rimborso dell’imposta assolta.
La pronuncia veniva, però, successivamente riformata dalla Corte
di giustizia tributaria di secondo grado (CGT-2) della Lombardia,
che con sentenza n. 3655/2023 del 12 dicembre 2023, in
accoglimento dell’appello erariale, rigettava l’originario ricorso della
parte privata.
A sostegno della decisione adottata il collegio regionale
osservava che: - come risultava dalle dichiarazioni dei redditi da lui
stesso presentate, negli anni 2017 e 2018 il Gordini si era avvalso
di collaboratori e aveva sostenuto elevati costi; - doveva, pertanto,
escludersi che il contribuente, da considerarsi attore in senso sia
formale che sostanziale, avesse assolto l’onere di provare
l’insussistenza del presupposto impositivo precedentemente
dichiarato.
Contro questa sentenza il Gordini ha spiegato ricorso per
cassazione affidato a due motivi.
L’Agenzia delle Entrate ha resistito con controricorso.
La causa è stata avviata alla trattazione in camera di consiglio, ai
sensi dell’art. 380-bis.1 c.p.c..
MOTIVI DELLA DECISIONE
1. Con il primo motivo di ricorso, proposto ai sensi dell’art. 360,
comma 1, nn. 3) e 5) c.p.c., sono lamentate: (a)la violazione e la
falsa applicazione dell’art. 2697 c.c.; (b)l’errata valutazione di un
fatto decisivo per il giudizio.
1.1 Si rimprovera alla CGT-2 di aver erroneamente ritenuto
mancante la prova dell’insussistenza del presupposto dell’IRAP.
1.2 Viene, al riguardo, obiettato che dalla documentazione
acquisita al processo emergeva che negli anni 2017 e 2018 il
contribuente aveva avuto alle proprie dipendenze un solo
2 di 6

--- Pagina 3 ---

lavoratore, impiegato a tempo parziale, esplicante mansioni di
segreteria.
2. Con il secondo motivo, introdotto a norma dell’art. 360,
comma 1, n. 3) c.p.c., sono prospettate la violazione e la falsa
applicazione dell’art. 2 del D. Lgs. n. 446 del 1997.
2.1 Si critica la gravata sentenza per aver a torto reputato
sussistente il presupposto impositivo dell’autonoma organizzazione
sulla base del <mero dato fattuale> rappresentato dal numero di
collaboratori che il Gordini aveva avuto alle sue dipendenze negli
anni 2017 e 2018, senza effettuare <una analisi sulla capacità di
tale organizzazione di aumentare il reddito>.
3. Nell’ordine logico-giuridico si appalesa prioritaria la disamina
del secondo motivo, il quale è fondato per le ragioni di sèguito
illustrate.
3.1 Giova anzitutto rammentare che con sentenza n. 9451/2016,
risolvendo una questione di massima di particolare importanza, le
Sezioni Unite di questa Corte hanno statuito che, «con riguardo al
presupposto dell’IRAP, il requisito dell’autonoma organizzazione -
previsto dall’art. 2 del D. Lgs. 15 settembre 1997, n. 446-, il cui
accertamento spetta al giudice di merito ed è insindacabile in sede
di legittimità se congruamente motivato, ricorre quando il
contribuente: a)sia, sotto qualsiasi forma, il responsabile
dell’organizzazione e non sia, quindi, inserito in strutture
organizzative riferibili ad altrui responsabilità ed interesse; b)
impieghi beni strumentali eccedenti, secondo l’id quod plerumque
accidit, il minimo indispensabile per l’esercizio dell’attività in
assenza di organizzazione, oppure si avvalga in modo non
occasionale di lavoro altrui che superi la soglia dell’impiego di un
collaboratore che esplichi mansioni di segreteria ovvero meramente
esecutive».
3.2 Si è precisato, in proposito, che l’impiego non occasionale di
lavoro altrui da parte di un professionista, rilevante ai fini dell’IRAP,
3 di 6

--- Pagina 4 ---

sussiste ove il medesimo eroghi a terzi elevati compensi per
prestazioni attinenti all’esercizio della propria attività, risultando
indifferente il mezzo giuridico utilizzato, e cioè il ricorso a lavoratori
dipendenti, a una società di servizi ovvero a un’associazione
professionale (cfr. Cass. n. 14141/2025, Cass. n. 22473/2019,
Cass. n. 1820/2017, Cass. n. 22674/2014).
Non è, quindi, sufficiente accertare che il contribuente abbia
fruito in modo continuativo delle prestazioni di un collaboratore, ma
è necessario verificare il concreto apporto da questi fornito
all’attività svolta (cfr. Cass. n. 26338/2023, Cass. n. 7166/2022,
Cass. n. 28346/2021, Cass. n. 30085/2019).
3.3 È stato pure ripetutamente affermato che l’attività di
collaborazione di due unità lavorative ”part time“ può essere
equiparata a quella di un’unità lavorativa a tempo pieno (cfr. Cass.
n. 32110/2023, Cass. n. 23466/2017, Cass. n. 11060/2017, Cass.
n. 383/2017).
3.4 Non si è, infine, mancato di puntualizzare, anche in analoghe
fattispecie riguardanti istanze di rimborso formulate da promotori
finanziari, che il valore assoluto dei compensi e dei costi e il loro
reciproco rapporto percentuale non costituiscono elementi utili per
desumere il presupposto impositivo dell’autonoma organizzazione,
atteso che, da un lato, gli elevati compensi possono essere sintomo
del mero valore ponderale specifico dell’attività professionale
esercitata, dall’altro, le consistenti spese possono derivare da costi
strettamente afferenti all’aspetto personale (spese alberghiere o di
rappresentanza, assicurazione per i rischi professionali, carburante
utilizzato per il veicolo strumentale), sì da integrare un mero
componente passivo dell’attività svolta, non funzionale allo sviluppo
della produttività e non correlato all’implementazione dell’aspetto
organizzativo (cfr. Cass. n. 31068/2023, Cass. n. 23301/2023,
Cass. n. 7652/2020).
4 di 6

--- Pagina 5 ---

3.5 Delineato il quadro giurisprudenziale di riferimento, si rileva
che, in base a quanto appurato dalla CGT-2, nel biennio 2017-2018
il Gordini si era avvalso di collaboratori: due nel primo anno, uno
solo nel secondo.
3.6 I giudici regionali hanno, tuttavia, completamente omesso di
valutare il tipo di apporto concretamente fornito da tali
collaboratori all’attività di promotore finanziario esercitata dal
contribuente, il quale, come si ricava da un passaggio della stessa
pronuncia in esame (pag. 3, righi 9-10), aveva fin dall’inizio
allegato che «si trattava esclusivamente di un aiuto nelle mansioni
di segreteria, utile e necessari(o) al solo fine di gestire gli
appuntamenti».
3.7 Essi, inoltre, nemmeno hanno dato conto di aver verificato se
i due collaboratori impiegati dal Gordini nell’anno 2017 fossero stati
assunti a tempo pieno o soltanto ”part time“, come anche in questa
sede ribadito dal contribuente, che in ossequio al principio di
specificità del ricorso per cassazione ha indicato (pag. 4, primo
periodo) l’atto processuale in cui era stata formulata una siffatta
deduzione.
3.8 Infine, anche il riferimento da loro operato all’elevato importo
dei componenti negativi di reddito indicati nelle dichiarazioni fiscali
si rivela di per sé inidoneo, alla luce di quanto si è detto sopra, a
giustificare le conclusioni raggiunte.
3.9 Appare, pertanto, ravvisabile il dedotto «error in iudicando»,
essendosi il collegio d’appello discostato dalle «regulae iuris»
fissate in materia di IRAP da questo Supremo Collegio.
4. Il primo motivo rimane assorbito dall’accoglimento dell’altro in
precedenza scrutinato.
5. In conclusione, va disposta, ai sensi degli artt. 383, comma 1,
e 384, comma 2, prima parte, c.p.c. e 62, comma 2, del D. Lgs. n.
546 del 1992, la cassazione della gravata sentenza con rinvio alla
CGT-2 della Lombardia, in diversa composizione, la quale
5 di 6

--- Pagina 6 ---

procederà a un nuovo esame della controversia uniformandosi ai
princìpi di diritto dianzi espressi.
5.1 Al giudice del rinvio viene demandata anche la pronuncia
sulle spese del giudizio di legittimità, a norma degli artt. 385,
comma 3, seconda parte, c.p.c. e 62, comma 2, del D. Lgs. cit..
P.Q.M.
La Corte accoglie il secondo motivo di ricorso, assorbito il primo,
cassa l’impugnata sentenza e rinvia la causa alla Corte di giustizia
tributaria di secondo grado della Lombardia, in diversa
composizione, anche per la pronuncia sulle spese del giudizio di
legittimità.
Così deciso in Roma, nella camera di consiglio della Sezione
Tributaria della Corte Suprema di Cassazione, in data 9 ottobre
2025.
Il Presidente
Paolo Di Marzio
6 di 6