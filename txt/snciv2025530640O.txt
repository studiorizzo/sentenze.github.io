======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

ORDINANZA
sul ricorso iscritto al n. 34611/2018 R.G. proposto da:
RIZZATO ANTONIO, elettivamente domiciliato  in ROMA VIA
VINCENZO UGO TABY N 19, presso lo studio dell’avvocato
PERNARELLA PIETRO rappresentato e difeso dall'avvocato
TAMMETTA WALTER (TMMWTR52C15F616L);
-ricorrente-
contro
AGENZIA DELLE ENTRATE, elettivamente domiciliata in ROMA VIA
DEI PORTOGHESI 12, presso l'AVVOCATURA GENERALE DELLO
STATO . (ADS80224030587) che la rappresenta e difende;
-resistente-
avverso SENTENZA di COMM.TRIB.REG. DEL LAZIO n. 4878/2018
depositata il 10/07/2018.
Udita la relazione svolta nella camera di consiglio del 25/09/2025
dal Consigliere SALVATORE LEUZZI.
FATTI DI CAUSA
A seguito del processo verbale di constatazione redatto dalla
Guardia di Finanza di Latina in data 6 febbraio 2013, l’Agenzia delle
Entrate notificava alla società Rizzato Vittorio & Figli s.r.l. un avviso

--- Pagina 2 ---

di accertamento relativo all’anno d’imposta 2010, con il quale
rideterminava il reddito mediante metodo induttivo, ai sensi
dell’art. 39, comma 2, del D.P.R. n. 600 del 1973.
In forza di tale accertamento, l’Agenzia delle Entrate emetteva un
successivo avviso, imputando al sig. Rizzato Antonio, ex socio della
società, gli utili extracontabili, avvalendosi della presunzione di
distribuzione degli utili in parola ai soci nelle società di capitali a
ristretta base sociale.
Il contribuente impugnava l’avviso di accertamento, ottenendone
l’annullamento da parte della Commissione Tributaria Provinciale di
Latina. La Commissione Tributaria Regionale del Lazio, in sede di
appello, accoglieva invece il gravame dell’Agenzia delle Entrate.
Il contribuente propone ricorso per cassazione, affidato a sette
motivi di impugnazione, e deposita memoria.
L’Agenzia delle Entrate si costituisce al solo fine dell’eventuale
partecipazione all’udienza di discussione, ai sensi dell’art. 370,
comma 1, c.p.c.
RAGIONI DELLA DECISIONE
Con il primo motivo si lamenta l’omessa pronuncia e la
conseguente nullità della sentenza per violazione dell’art. 36 del
D.Lgs. n. 546/1992, dell’art. 118 disp. att. c.p.c. e dell’art. 111
Cost., ai sensi dell’art. 360, n. 4, c.p.c., per non essersi la CTR
pronunciata sull’inammissibilità dell’appello.
Con il secondo motivo si deduce l’omessa pronuncia e la
conseguente nullità della sentenza per violazione dell’art. 36 del
D.Lgs. n. 546/1992, dell’art. 118 disp. att. c.p.c. e dell’art. 111
Cost., ai sensi dell’art. 360, n. 4, c.p.c., per non essersi la CTR
pronunciata sulla ritualità della notifica dell’appello in busta chiusa.
Con il terzo motivo si contesta l’omessa pronuncia e la
conseguente nullità della sentenza per violazione dell’art. 36 del
D.Lgs. n. 546/1992, dell’art. 118 disp. att. c.p.c. e dell’art. 111
2 di 8

--- Pagina 3 ---

Cost., ai sensi dell’art. 360, n. 4, c.p.c., per non essersi la CTR
pronunciata sulla dedotta tardività dell’appello.
Con il quarto motivo si denuncia la violazione e falsa applicazione
dell’art. 43, comma 4, del D.P.R. n. 600/1973, avuto riguardo
all’eccepita illegittimità dell’accertamento integrativo.
Con il quinto motivo si evidenzia l’omessa pronuncia e la
conseguente nullità della sentenza per violazione dell’art. 36 del
D.Lgs. n. 546/1992, dell’art. 118 disp. att. c.p.c. e dell’art. 111
Cost., ai sensi dell’art. 360, n. 4, c.p.c., per non essersi la CTR
pronunciata in merito alla dedotta illegittimità della delega per la
sottoscrizione dell’avviso di accertamento.
Con il sesto motivo si rileva l’omessa pronuncia e la conseguente
nullità della sentenza per violazione dell’art. 36 del D.Lgs. n.
546/1992, dell’art. 118 disp. att. c.p.c. e dell’art. 111 Cost., ai
sensi dell’art. 360, n. 4, c.p.c., per non essersi la CTR soffermata in
alcun modo sulla questione relativa alla effettività della
distribuzione al socio dei maggiori ricavi accertati in capo alla
società né sulle giustificazioni rese dal socio.
Con il settimo motivo si invoca, in relazione alle sanzioni,
l’incidenza dello jus superveniens introdotto dal D.Lgs. n.
158/2015, che ha riformato la normativa sulle sanzioni tributarie,
riducendo le sanzioni irrogate con l’atto impugnato dal 100% al
90%. In virtù del principio del favor rei, ai sensi dei commi 2 e 3
dell’art. 3 del D.Lgs. n. 472/1997, si chiede la riduzione delle
sanzioni.
Il primo, il secondo, il terzo motivo sono inammissibili.
Le censure attengono a eccezioni di rito (inammissibilità
dell’appello, irregolarità della notifica, tardività), rispetto alle quali
non è configurabile il vizio di omessa pronuncia, essendo tale vizio
limitato alle questioni di merito. Questa Corte ha affermato in
plurime occasioni, d’altronde, che il vizio di omessa pronuncia è
configurabile solo nel caso di mancato esame di questioni di merito,
3 di 8

--- Pagina 4 ---

e non anche di eccezioni pregiudiziali di rito (Cass., 16 febbraio
2022, n. 5098; Cass., 15 aprile 2019, n. 10422; Cass., 11 ottobre
2018, n. 25154; Cass., 25 gennaio 2018, n. 1876).
Il quarto motivo non coglie nel segno e va disatteso.
La censura si risolve, in realtà, nella richiesta di un nuovo
accertamento in punto di novità degli elementi posti a fondamento
dell’avviso di accertamento integrativo, il che implica una
rivalutazione del quadro fattuale già esaminato dal giudice di
merito. Il ricorrente, infatti, sollecita questa Corte a verificare
l’esistenza o meno di un presupposto fattuale della fattispecie,
demandando così un accertamento di fatto che esula dai limiti del
sindacato di legittimità, spettando esclusivamente al giudice di
merito.
Non rileva, a tal fine, la veste formale di violazione di legge
attribuita alla doglianza, giacché la questione della congruenza
giuridica del giudizio di fatto esperito dal giudice di merito può
porsi solo ove i fatti siano pacifici e non richiedano, come nel caso
in esame, ulteriori accertamenti in ordine alla loro ricorrenza.
La Commissione Tributaria Regionale ha esercitato il proprio potere
valutativo, ritenendo che l’avviso impugnato costituisse un secondo
accertamento sulle imposte dirette, emesso sulla scorta di nuovi
elementi, rappresentato – come testualmente posto in evidenza –
dall’accertamento “n. TFK031601849, determinato
successivamente a quello derivante da lavoro subordinato accertato
a carico del Rizzato”.
Come chiarito da questa Corte (Cass. n. 16528/2018; n.
11421/2015; n. 576/2016; n. 8029/2013), il contenuto preclusivo
dell’art. 43, ultimo comma, deve essere limitato al divieto, rebus
sic stantibus, di emettere un avviso integrativo sulla base della
semplice rivalutazione o maggiore approfondimento di dati
probatori già interamente noti all’Ufficio al momento dell’emissione
dell’avviso originario.
4 di 8

--- Pagina 5 ---

Ne consegue che la doglianza, volta a censurare la valutazione di
fatto compiuta dalla CTR circa la sussistenza di elementi nuovi, si
pone al di fuori dei limiti del giudizio di legittimità e non può
trovare accoglimento.
Il quinto motivo è infondato.
La censura relativa alla sottoscrizione dell’avviso da parte del
delegato risulta superata dalla definizione nel merito del
procedimento, che ha comportato una statuizione sulla pretesa
fiscale. Sebbene la CTR Campania non si sia espressamente
pronunciata sull’eccezione sollevata in appello, deve ritenersi che vi
sia stato un rigetto implicito, desumibile proprio dalla struttura
logico-giuridica della decisione, che trascende la questione di rito in
quanto si sofferma incisivamente sul merito.
In proposito, si richiama il consolidato principio di diritto secondo
cui “non ricorre il vizio di omessa pronuncia, nonostante la mancata
decisione su un punto specifico, quando la decisione adottata
comporti una statuizione implicita di rigetto sul medesimo” (Cass.,
6 dicembre 2017, n. 29191).
Secondo costante giurisprudenza, “ad integrare gli estremi del vizio
di omessa pronuncia non basta la mancanza di un'espressa
statuizione del giudice, ma è necessario che sia stato
completamente omesso il provvedimento indispensabile alla
soluzione del caso concreto: ciò non si verifica quando la decisione
adottata comporti la reiezione della pretesa fatta valere dalla parte,
anche se manchi una specifica argomentazione, dovendo ravvisarsi
una statuizione implicita di rigetto quando la domanda non
espressamente esaminata risulti incompatibile con l’impostazione
logico-giuridica della pronuncia” (Cass., 4 ottobre 2011, n. 20311;
Cass., 10 maggio 2007, n. 10696; Cass., 26 novembre 2013, n.
26397; Cass., 18 giugno 2018, n. 15936).
Anche più recentemente, questa Corte ha ribadito che “non ricorre
il vizio di mancata pronuncia su un’eccezione di merito sollevata in
5 di 8

--- Pagina 6 ---

appello qualora essa, anche se non espressamente esaminata,
risulti incompatibile con la statuizione di accoglimento della pretesa
dell’attore, deponendo per l’implicita pronuncia di rigetto
dell’eccezione medesima. Il relativo mancato esame può essere
dedotto non come omessa pronuncia (art. 112 c.p.c.), bensì come
violazione di legge o difetto di motivazione, consentendo il controllo
di legittimità sulla conformità a legge della decisione implicita e
sulla decisività del punto non considerato” (Cass., 12 aprile 2022,
n. 11717; Cass., 6 novembre 2020, n. 24953).
Alla luce di quanto sopra, nella vicenda in esame non si ravvisa
alcuna violazione dell’art. 112 c.p.c., poiché il rigetto dell’eccezione
risulta implicito nella costruzione logico-giuridica della sentenza
impugnata, che ha ritenuto l’appello parzialmente fondato nel
merito, accogliendo una tesi incompatibile con l’eccezione proposta.
In ogni caso, contrariamente a quanto sostenuto dal ricorrente –
che insiste sull’imprescindibilità dell’indicazione nominativa del
delegato, della durata della delega e delle ragioni specifiche che la
giustificano – si osserva che la delega alla sottoscrizione dell’avviso
di accertamento, conferita ai sensi dell’art. 42, comma 1, del d.P.R.
n. 600 del 1973, dal dirigente a un funzionario diverso da quello
istituzionalmente competente, ha natura di delega di firma e non di
funzioni. Pertanto, non richiede, per la sua validità, l’indicazione del
nominativo del soggetto delegato né del termine di validità,
potendo tali elementi essere individuati anche mediante ordini di
servizio, idonei a consentire ex post la verifica del potere in capo al
soggetto che ha materialmente sottoscritto l’atto (Cass., n. 21972
del 2024; Cass., n. 8814 del 2019).
Il sesto motivo è fondato.
La censura è fondata in quanto la motivazione della sentenza
impugnata si rivela meramente apparente. La CTR si è limitata ad
applicare in via automatica la presunzione di distribuzione degli utili
extracontabili al socio, senza svolgere alcuna effettiva valutazione
6 di 8

--- Pagina 7 ---

in ordine alla effettività della percezione da parte del contribuente,
né ha scrutinato le giustificazioni specificamente offerte dal socio
Rizzato, che aveva dedotto il mancato percepimento delle somme e
contestato la riconducibilità a sé dei maggiori ricavi accertati in
capo alla società.
La motivazione si risolve in un automatismo presuntivo, fondato
sulla sola ristrettezza della compagine sociale, senza alcuna
indagine concreta sulla destinazione dei ricavi extracontabili, né
sulla posizione soggettiva del socio. In tal modo, la sentenza si
sottrae al dovere di motivazione imposto dall’art. 36 del D.Lgs. n.
546/1992, dall’art. 118 disp. att. c.p.c. e dall’art. 111 Cost.,
risultando priva di una reale giustificazione logico-giuridica.
Come chiarito dalla giurisprudenza di legittimità, la motivazione è
da considerarsi apparente quando il giudice si limita a enunciare
formule generiche o stereotipate, senza confrontarsi con le
questioni concretamente dedotte dalle parti e senza fornire una
spiegazione idonea a rendere comprensibile il percorso logico
seguito (Cass. n. 9105 del 2012; Cass. n. 22232 del 2016; Cass. n.
22598 del 2018).
Nel caso in esame, la CTR ha omesso ogni valutazione in ordine alla
prova contraria offerta dal contribuente, sotto forma di
giustificazioni fornite. La mancata considerazione dei correlati
elementi rende la motivazione inidonea a giustificare la decisione
adottata.
La sentenza va pertanto cassata, con rinvio al giudice d’appello
affinché proceda a un esame effettivo e puntuale della questione
della riconducibilità al Rizzato degli utili extracontabili dell’ente
anche in rapporto alle giustificazioni offerte dal socio.
Il settimo motivo, col quale viene stigmatizzato il calcolo delle
sanzioni, resta assorbito.
In ultima analisi, il ricorso va accolto in relazione al sesto motivo,
dichiarati inammissibili i motivi primo, secondo e terzo, rigettati i
7 di 8

--- Pagina 8 ---

motivi quarto e quinto e dichiarato assorbito il settimo motivo. La
sentenza d’appello va cassata e la causa rinviata alla Corte di
Giustizia Tributaria di II Grado del Lazio, per un nuovo esame e per
la regolazione delle spese del giudizio.
P.Q.M.
accoglie il sesto motivo di ricorso, dichiara inammissibili il primo, il
secondo e il terzo motivo di ricorso, rigetta il quarto e il quinto
motivo di ricorso e dichiara assorbito il settimo motivo di ricorso.
Cassa la sentenza d’appello e rinvia la causa alla Corte di Giustizia
Tributaria di II Grado del Lazio, per un nuovo esame e per la
regolazione delle spese del giudizio.
Così deciso in Roma, il 25/09/2025.
Il Presidente
GIOVANNI LA ROCCA
8 di 8