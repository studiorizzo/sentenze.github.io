======================================================================
Civile Ord. Sez. 5   Num. 30039  Anno 2025
Presidente: FUOCHI TINARELLI GIUSEPPE
Relatore: GRAZIANO FRANCESCO
Data pubblicazione: 13/11/2025
======================================================================

Oggetto: IRES 2010 2011 - Agevolazione Tremonti Ambiente - Diniego di rimborso
ORDINANZA
sul ricorso iscritto al n. 27521/2019 R.G. proposto da:
DELTA 5 s.r.l., in persona del legale rappresentante pro tempore,
rappresentata e difesa, in virtù di procura speciale in calce al ricorso,
dall’Avv. Berardino Iacobucci, elettivamente domiciliata in Roma, Via
Ennio Quirino Visconti n. 99, presso lo studio del difensore;
– ricorrente –
contro
AGENZIA DELLE ENTRATE, in persona del Direttore pro tempore, con
sede in Roma, Via Cristoforo Colombo, n. 426 C/D, domiciliata in
Roma alla Via dei Portoghesi n. 12, presso l’Avvocatura generale
dello Stato dalla quale è rappresentata e difesa ope legis;
– controricorrente –
avverso la sentenza della Commissione regionale tributaria del
Piemonte, n. 223/04/2019, depositata in data 14 febbraio 2019.
Udita la relazione svolta nella camera di consiglio del 10 ottobre 2025
dal Consigliere Giuliano Tartaglione.
Rilevato che:
1. La società Delta 5 s.r.l. presentava istanza di rimborso delle
eccedenze dei versamenti IRES eseguiti negli anni 2010 e 2011 (per

--- Pagina 2 ---

complessivi € 279.866,00). Deduceva di aver acquistato, nel 2010,
3 impianti fotovoltaici ubicati nel comune di Cuneo senza aver però
beneficiato dell’agevolazione prevista dall’art. 6, commi 13 e ss.,
della legge 388/2000. La situazione di incertezza circa la cumulabilità
della detta agevolazione con le tariffe incentivanti di cui al II Conto
Energia aveva indotto la contribuente a non usufruire
immediatamente della prima; solo con il D.M. 5 luglio 2012 (V Conto
Energia) il dubbio era stato sciolto in favore della cumulabilità.
La contribuente impugnava, quindi, innanzi alla Commissione
tributaria provinciale di Cuneo il silenzio-rifiuto formatosi una volta
elasso il termine di 90 giorni dall’istanza.
La CTP accoglieva il ricorso.
2. L’Ufficio proponeva appello avverso la decisione dei giudici
di primo grado deducendo, per quanto ancora rilevi: la carenza
documentale dei presupposti del beneficio invocato e l’insussistenza
del requisito soggettivo, avendo la società acquistato l’impianto
fotovoltaico all’esclusivo fine di porre sul mercato l’energia così
prodotta.
La Commissione tributaria regionale del Piemonte accoglieva
l’appello, ritenendo, da un lato, carente la produzione documentale
della contribuente, inidonea ‘a consentire il raffronto tra i dati indicati
nel bilancio (allegato all’istanza di rimborso) e le risultanze contabili’
(pag. 4 della sentenza), e, dall’altro, il difetto del requisito
soggettivo, in capo all’istante, per accedere alle agevolazioni
previste dalla l. 388/2000.
3. Contro la decisione della CTR propone ricorso per cassazione
la contribuente, affidato a cinque motivi. L’Ufficio resiste con
controricorso.
È stata fissata l’adunanza camerale per il 10 ottobre 2025.
La ricorrente ha depositato, in data 30 settembre 2025,
memoria ex art. 380bis1. cod. proc. civ., con la quale, oltre a
riportarsi ai motivi di ricorso, ha evidenziato la rilevanza, nella
fattispecie, del Reg. 800/2008 della Commissione Europea, e ha
2

--- Pagina 3 ---

chiesto, ove la Corte ritenga che la società ricorrente sia una società
di scopo, il rinvio pregiudiziale ex art. 267 TFUE alla Corte di Giustizia
Europea.
Considerato che:
1. Con il primo motivo di ricorso la società deduce la «nullità
del procedimento ex art. 360, n. 4 cpc, in relazione all’art. 132 cpc,
all’art. 118 disp. att. cpc, all’art. 111 cost., all’art. 115 cpc, all’art.
116 cpc» per avere la CTR reso una motivazione ‘palesemente
incomprensibile e perplessa tanto da potersi delineare la sua mera
apparenza’ (pag. 10 del ricorso). Lamenta, poi, che la perizia di
parte, allegata all’istanza di rimborso, non era affatto carente della
documentazione; di qui, l’erronea valutazione della prova offerta
dalla contribuente.
2. Con il secondo motivo la ricorrente lamenta la «violazione
ex art. 360 n. 5 c.p.c. omesso esame circa un fatto controverso per
il giudizio oggetto di discussione tra le parti» per avere la CTR
completamente travisato il contenuto della perizia di parte.
3. Con il terzo motivo la società deduce la «violazione dell’art.
360, comma 1, n. 3 per erronea e/o falsa applicazione dell’art. 12
delle preleggi cod. civ. (interpretazione della legge), dell’art. 6,
commi 13 e 19 l. 388/2000, del Decreto legislativo 387 del 2003, dei
D.M. 28/07/2005, 06/02/2006, dell’art. 9 D.M. 19/02/2007 e
dell’art. 19 D.M. 5 luglio» per avere la CTR erroneamente escluso
l’incentivo de quo per gli impianti fotovoltaici realizzati al solo fine di
produrre energia da immettere nel mercato.
4. Con il quarto motivo la contribuente sostiene la «nullità del
procedimento ex art. 360, n. 4 cpc, in relazione all’art. 132 cpc,
all’art. 118 disp. att. cpc, all’art. 111 cost., all’art. 115 cpc, all’art.
116 cpc» per avere la CTR erroneamente affermato che la società è
un’impresa di scopo.
5.  Con il quinto (ed ultimo) motivo la ricorrente lamenta la
«violazione ex art. 360 n. 5 cpc omesso esame circa un fatto
controverso e decisivo per il giudizio oggetto di discussione tra le
3

--- Pagina 4 ---

parti» per avere la CTR erroneamente affermato che la stessa
svolgesse un’unica attività economica (ovvero la vendita dell’energia
prodotta) e fosse, perciò, un’impresa di scopo; la CTR avrebbe, in
particolare, omesso di valutare la documentazione prodotta dalla
contribuente atta a dimostrare che non fosse un’impresa di scopo.
6. Il primo motivo, che attinge la prima ratio decidendi della
sentenza gravata, è in parte infondato ed in parte inammissibile.
6.1. Priva di pregio è la doglianza relativa alla motivazione
apparente della sentenza impugnata.
6.1.1. Giova premettere che secondo la giurisprudenza di
questa Corte «la riformulazione dell'art. 360, primo comma, n. 5,
cod. proc. civ., disposta dall'art. 54 del d.l. 22 giugno 2012, n. 83,
conv. in legge 7 agosto 2012, n. 134, deve essere interpretata, alla
luce dei canoni ermeneutici dettati dall'art. 12 delle preleggi, come
riduzione al "minimo costituzionale" del sindacato di legittimità sulla
motivazione. Pertanto, è denunciabile in cassazione solo l'anomalia
motivazionale che si tramuta in violazione di legge
costituzionalmente rilevante, in quanto attinente all'esistenza della
motivazione in sé, purché il vizio risulti dal testo della sentenza
impugnata, a prescindere dal confronto con le risultanze processuali.
Tale anomalia si esaurisce nella "mancanza assoluta di motivi sotto
l'aspetto materiale e grafico", nella "motivazione apparente", nel
"contrasto irriducibile tra affermazioni inconciliabili" e nella
"motivazione perplessa ed obiettivamente incomprensibile", esclusa
qualunque rilevanza del semplice difetto di "sufficienza" della
motivazione» (Cass., Sez. U., 07/94/2014 n. 8053).
Inoltre, la motivazione è solo «apparente» e la sentenza è nulla
quando benché graficamente esistente, non renda percepibile il
fondamento della decisione, perché recante argomentazioni
obiettivamente inidonee a far conoscere il ragionamento seguito dal
giudice per la formazione del proprio convincimento, non potendosi
lasciare all’interprete il compito di integrarla con le più varie,
ipotetiche congetture (Cass. Sez. U. n. 8053/2014 cit.).
4

--- Pagina 5 ---

Si è, più recentemente, precisato che «in seguito alla
riformulazione dell'art. 360, comma 1, n. 5, c.p.c., disposta dall'art.
54 del d.l. n. 83 del 2012, conv., con modif., dalla l. n. 134 del 2012,
non sono più ammissibili nel ricorso per cassazione le censure di
contraddittorietà e insufficienza della motivazione della sentenza di
merito impugnata, in quanto il sindacato di legittimità sulla
motivazione resta circoscritto alla sola verifica del rispetto del
«minimo costituzionale» richiesto dall'art. 111, comma 6, Cost., che
viene violato qualora la motivazione sia totalmente mancante o
meramente apparente, ovvero si fondi su un contrasto irriducibile tra
affermazioni inconcilianti, o risulti perplessa ed obiettivamente
incomprensibile, purché il vizio emerga dal testo della sentenza
impugnata, a prescindere dal confronto con le risultanze
processuali» (Cass. 03/03/2022, n. 7090).
6.1.2. Nella specie la CTR ha ritenuto non provato l’esborso di
costi per la realizzazione dell’investimento: ‘la perizia prodotta dalla
società non fornisce alcuna informazione circa gli aspetti economico-
contabili e reddituali della realizzazione degli impianti fotovoltaici sui
quali è stato calcolato l’ammontare del reddito detassato (pag. 4
della sentenza)’. Condivisibile o meno in punto di diritto, la
motivazione appare sorretta da un iter argomentativo che rispetta i
canoni ermeneutici forniti da questa Corte e sopra riportati.
6.2. Inammissibile, invece, è la censura - non indicata
nell’intitolazione del motivo, ma evincibile dal contenuto dello stesso
- relativa alla asserita erronea valutazione del compendio probatorio
(perizia di parte e documentazione allegata) da parte della CTR,
ovvero, sostanzialmente, alla violazione dell’art. 2697 cod. civ..
Con essa, infatti, la ricorrente contesta la valutazione delle
prove operata dai giudici di merito, nell’ottica dell’accertamento circa
la sussistenza dei requisiti previsti dalla normativa invocata.
6.2.1. Ora, è noto che, secondo la costante giurisprudenza di
questa Corte, la violazione del precetto di cui all'art. 2697 cod. civ.
si configura unicamente nell'ipotesi in cui il giudice di merito abbia
5

--- Pagina 6 ---

attribuito l'onere della prova ad una parte diversa da quella che ne
era gravata in applicazione di detta norma, non anche quando il
ricorrente intenda lamentare che, a causa di una incongrua
valutazione delle acquisizioni istruttorie, la sentenza impugnata
abbia ritenuto erroneamente che la parte onerata non avesse assolto
tale onere (fra le altre, Cass. 21/03/2022, n. 9055).
6.2.2. Nella specie la ricorrente, pur deducendo
apparentemente, una violazione di norme di legge, mira, in realtà,
alla rivalutazione dei fatti operata dal giudice di merito, così da
realizzare una surrettizia trasformazione del giudizio di legittimità in
un nuovo non consentito, terzo grado di merito (Cass. 04/07/2017,
n. 8758). Oggetto del giudizio che si vorrebbe demandare a questa
Corte non è l’analisi e l’applicazione delle norme, bensì
l’apprezzamento delle prove, rimesso alla valutazione del giudice di
merito (Cass. 13/05/2022, n. 17744, Cass. 05/02/2019, n. 3340;
Cass. 14/01/2019, n. 640; Cass. 13/10/2017, n. 24155; Cass.
04/04/2013, n. 8315).
Con la proposizione del ricorso per cassazione, il ricorrente non
può rimettere in discussione, contrapponendone uno difforme,
l'apprezzamento in fatto dei giudici del merito, tratto dall'analisi degli
elementi di valutazione disponibili ed in sé coerente, atteso che
l'apprezzamento dei fatti e delle prove è sottratto al sindacato di
legittimità, dal momento che, nell'ambito di quest'ultimo, non è
conferito il potere di riesaminare e valutare il merito della causa, ma
solo quello di controllare, sotto il profilo logico formale e della
correttezza giuridica, l'esame e la valutazione fatta dal giudice di
merito, cui resta riservato di individuare le fonti del proprio
convincimento e, all'uopo, di valutare le prove, controllarne
attendibilità e concludenza e scegliere, tra le risultanze probatorie,
quelle ritenute idonee a dimostrare i fatti in discussione (in tema di
Tremonti Ambiente, da ultimo, Cass. 11/07/2025, n. 19132).
6.2.3. Nella specie, la C.T.R., sulla base dei diversi elementi
dedotti dalla parte – e, in particolare, sulla scorta della perizia
6

--- Pagina 7 ---

stragiudiziale e della documentazione che avrebbe dovuto
dimostrare gli esborsi sostenuti – ha ritenuto non assolto l'onere
probatorio incombente sulla contribuente circa la quantificazione del
sovra-costo ambientale deducibile; in tal modo, non ha affatto
violato il disposto dell'art. 2697 cod. civ..
7. Il secondo motivo è infondato.
7.1. L’art. 360, comma primo, cod. proc. civ., nella
formulazione introdotta dal legislatore nel 2012 (d.l. 83/2012) ed
applicabile ratione temporis, prevede, per quanto qui rilevi, che le
sentenze emesse in grado di appello possono essere impugnate con
ricorso per cassazione:
…5) per omesso esame circa un fatto decisivo per il giudizio
che è stato oggetto di discussione tra le parti.
Nonostante la ratio della riforma fosse chiara, ovvero, da un
lato, evitare l’abuso dei ricorsi basati sul vizio di motivazione,
dall’altro, limitare il sindacato sul fatto in Cassazione, la formulazione
della norma, molto criticata in dottrina, ha generato numerose
questioni interpretative e questa Corte è stata chiamata a delimitare
l’ambito di applicazione del motivo de quo.
In termini generali, si è affermato che è denunciabile, ex art.
360, primo comma, n. 5), cod. proc. civ., solo l’anomalia
motivazionale che si tramuta in violazione di legge
costituzionalmente rilevante, in quanto attinente all’esistenza della
motivazione in sé, purché il vizio risulti dal testo della sentenza
impugnata, a prescindere dal confronto con le risultanze processuali.
Tale anomalia si esaurisce nella «mancanza assoluta di motivi sotto
l’aspetto materiale e grafico», nella «motivazione apparente», nel
«contrasto irriducibile tra affermazioni inconciliabili» e nella
«motivazione perplessa ed obiettivamente incomprensibile», esclusa
qualunque rilevanza del semplice difetto di sufficienza della
motivazione (Cass. Sez. U. 7/4/2014 n. 8053, Cass. Sez. U.
21/12/2022 n. 37406, Cass. 08/05/2019, n. 12111).
7

--- Pagina 8 ---

Al di fuori di queste ipotesi, quindi, è censurabile ai sensi del
n. 5) soltanto l’omesso esame di un fatto storico controverso, che
sia stato oggetto di discussione e che sia decisivo; di contro, non è
più consentito impugnare la sentenza per criticare la sufficienza del
discorso argomentativo a giustificazione della decisione adottata
sulla base degli elementi fattuali acquisiti e ritenuti dal giudice di
merito determinanti ovvero scartati in quanto non pertinenti o
recessivi (Cass. 31/01/2017, n. 2474).
Per fatto decisivo deve intendersi innanzitutto un fatto (inteso
nella sua accezione storico-fenomenica e, quindi, non un punto o un
profilo giuridico) principale o secondario, che sia processualmente
esistente, in quanto allegato in sede di merito dalle parti ed oggetto
di discussione tra le parti, che risulti dal testo della sentenza o dagli
atti processuali e se preso in considerazione avrebbe determinato
una decisione diversa (Cass. 13/04/2017, n. 9637, secondo cui non
integra un fatto la supposta erroneità giuridica della pronunzia di
tardività di un’eccezione).
Pertanto, non costituiscono “fatti” suscettibili di fondare il vizio
ex art. 360, primo comma, n. 5, cod. proc. civ., le argomentazioni o
deduzioni difensive, il cui omesso esame non è dunque censurabile
in Cassazione ai sensi del n. 5 dell’art. 360 (Cass. 13/04/2021, n.
9637), né costituiscono “fatti storici” le singole questioni decise dal
giudice di merito, né i singoli elementi di un accadimento complesso,
comunque apprezzato, né le mere ipotesi alternative, né le singole
risultanze istruttorie, ove comunque risulti un complessivo e
convincente apprezzamento del fatto svolto dal giudice di merito
sulla base delle prove acquisite nel corso del relativo giudizio (Cass.
31/03/2022, n. 10525).
Pertanto, l'omesso esame di elementi istruttori non integra, di
per sé, il vizio di omesso esame di un fatto decisivo qualora il fatto
storico, rilevante in causa, sia stato comunque preso in
considerazione dal giudice, ancorché la sentenza non abbia dato
conto di tutte le risultanze probatorie (Cass. 20/06/2024, n. 17005).
8

--- Pagina 9 ---

Pacifica, poi, l’applicabilità della norma al processo tributario
(così Sez. U. n. 8053/2014 cit.), questa Corte, in tema di contenzioso
tributario, ha ritenuto inammissibile il motivo di ricorso per
cassazione con il quale non si censuri l’omesso esame di un fatto
decisivo ma si evidenzi solo un’insufficiente motivazione per non
avere la CTR considerato tutte le circostanze della fattispecie dedotta
in giudizio (Cass. 28/06/2016 n. 13366, in materia di idoneità delle
dichiarazioni rese da un terzo a fondare la prova, da parte della
contribuente, di fatture per operazioni inesistenti).
7.2. Nella specie, la perizia tecnica di parte è, in tutta evidenza,
un elemento istruttorio (non già un fatto); inoltre, è stata
considerata e valutata dalla CTR.
8. L’infondatezza dei primi due motivi di ricorso, attinenti ad
autonoma ratio decidendi della pronunzia impugnata (relativa al
requisito oggettivo dei benefici in scrutinio), rende superfluo l’esame
delle restanti censure, tutte relative alla sussistenza del requisito
soggettivo delle agevolazioni de quibus, ovvero alla spettanza, o
meno, di queste ultime in capo alle cc.dd. imprese di scopo. Per
l’effetto, resta assorbita anche la richiesta di rinvio pregiudiziale alla
Corte di Giustizia Europea, proposta dalla contribuente proprio in
relazione all’esclusione (in questa sede non delibata) delle cc.dd.
imprese di scopo dai benefici di cui alla Tremonti Ambiente.
In definitiva, il ricorso va rigettato.
9. Le spese seguono la soccombenza e si liquidano come da
dispositivo.
Sussistono i presupposti, ai sensi dell’articolo 13 comma
1quater del d.P.R. n. 115/2002, per il versamento, da parte della
ricorrente, dell’ulteriore importo a titolo di contributo unificato pari a
quello previsto per il ricorso a norma del comma 1bis del citato art.
13, se dovuto.
P.Q.M.
La Corte rigetta i primi due motivi di ricorso, assorbiti gli altri;
condanna la ricorrente al pagamento, in favore di Agenzia delle
9

--- Pagina 10 ---

Entrate, delle spese del giudizio di legittimità che si liquidano in euro
7.800,00 per compensi, oltre spese prenotate a debito.
Dà atto della sussistenza dei presupposti, ai sensi dell’articolo 13
comma 1quater del d.P.R. n. 115/2002, per il versamento, da parte
della ricorrente, dell’ulteriore importo a titolo di contributo unificato
pari a quello previsto per il ricorso a norma del comma 1bis del citato
art. 13, se dovuto.
Così deciso in Roma, nella camera di consiglio del 10 ottobre 2025.
Il Presidente
Maria Luisa De Rosa
10